諸蕃志/卷下





以2024年9月21日从维基文库导出





← 卷上 諸蕃志卷下

志物

作者：趙汝适　南宋

姊妹计划: 数据项





腦子


腦子出渤泥國，〈一作佛泥。〉又出賓窣國，世謂三佛齊亦有之，非也。但其國據諸蕃來往之要津，遂截斷諸國之物，聚於其國，以俟蕃舶貿易耳。腦之樹如杉，生於深山窮谷中，經千百年，支幹不曾損動，則賸有之，否則腦隨氣泄。土人入山採腦，須數十為羣，以木皮為衣，賫沙糊為糧，分路而去。遇腦樹則以斧斫記，至十餘株，然後截段均分，各以所得，解作板段，隨其板傍橫裂而成縫。腦出於縫中，劈而取之。其成片者謂之梅花腦，以狀似梅花也。次謂之金脚腦。其碎者謂之米腦。碎與木屑相雜者，謂之蒼腦。取腦已淨，其杉片謂之腦札。今人碎之，與鋸屑相和，置瓷器中，以器覆之，封固其縫，煨以熱灰，氣蒸結而成塊，謂之聚腦，可作婦人花環等用。又有一種如油者，謂之腦油，其氣勁而烈，秪可浸香合油。





乳香


乳香一名薰陸香，出大食之麻囉拔、施曷、奴發三國深山窮谷中。其樹大槩類榕，以斧斫株，脂溢於外，結而成香，聚而成塊。以象輦之至于大食，大食以舟載易他貨于三佛齊，故香常聚於三佛齊。番商貿易至，舶司視香之多少為殿最。而香之為品十有三，其最上者為揀香，圓大如指頭，俗所謂滴乳是也；次曰缾乳，其色亞於揀香；又次曰缾香，言收時貴重之置於缾中。缾香之中又有上中下三等之別；又次曰袋香，言收時止置袋中。其品亦有三如缾香焉；又次曰乳榻，蓋香之雜於砂石者也；又次曰黑榻，蓋香色之黑者也；又次曰水濕黑榻，蓋香在舟中，為水所浸漬而氣變色敗者也。品雜而碎者曰斫削，簸揚為塵者曰纏末，皆乳香之別也。





沒藥


沒藥出大食麻囉抹國。其樹高大，如中國之松，皮厚一二寸，採時先掘樹下為坎，用斧伐其皮，脂溢於坎中，旬餘方取之。





血碣


血碣亦出大食國。其樹畧與沒藥同，但葉差大耳，採取亦如之。有瑩如鏡面者，乃樹老脂自流溢，不犯斧鑿，此為上品。其夾插柴屑者，乃降眞香之脂，俗號假血碣。





金顏香


金顏香正出眞臘，大食次之。所謂三佛齊有此香者，特自大食販運至三佛齊，而商人又自三佛齊轉販入中國耳。其香乃木之脂，有淡黃色者，有黑色者，拗開雪白為佳，有砂石為下。其氣勁，工於聚衆香，今之為龍涎軟香佩帶者，多用之。番人亦以和香而塗其身。





篤耨香


篤耨香出眞臘國，其香樹脂也。其樹狀如杉檜之類，而香藏於皮，樹老而自然流溢者，色白而瑩，故其香雖盛暑不融，名白篤耨。至夏月以火環其株而炙之，令其脂液再溢，冬月因其凝而取之。故其香夏融而冬凝，名黑篤耨。土人盛之以瓢，舟人易之以瓷器，香之味清而長，黑者易融，滲漉於瓢，碎瓢而爇之，亦得其髣髴，今所謂篤耨瓢是也。





蘇合香油


蘇合香油，出大食國，氣味大抵類篤耨，以濃而無滓為上，番人多用以塗身。閩人患大風者亦倣之。可合軟香，及人醫用。





安息香


安息香出三佛齊國，其香迺樹之脂也，其形色類核桃瓤，而不宜於燒，然能發衆香，故人取之以和香焉。《通典》敍西戎有安息國。後周天和、隋大業中曾朝貢。恐以此得名。而轉貨於三佛齊。





梔子花


梔子花出大食啞巴閑、囉施美二國。狀如中國之紅花，其色淺紫，其香清越而有醞藉。土人採花曬乾，藏之琉璃缾中。花赤希有，卽佛書所謂薝葡是也。





薔薇水


薔薇水，大食國花露也。五代時番使蒲謌散以十五缾效貢，厥後罕有至者。今多採花浸水，蒸取其液以代焉。其水多偽雜，以疏璃缾試之，翻搖數四，其抱周上下者為眞。其花與中國薔薇不同。





沉香


沉香所出非一，眞臘為上，占城次之，三佛齊、闍婆等為下。俗分諸國為上下岸，以眞臘、占城為上岸，大食、三佛齊、闍婆為下岸。香之大槩生結者為上，熟脱者次之。堅黑者為上，黃者次之。然諸沉之形多異而名亦不一，有如犀角者，謂之西角沉，如燕口者謂之燕口沉，如附子者謂之附子沉，如梭者謂之梭沉，文堅而理緻者謂之橫隔沉，大抵以所產氣味為高下，不以形體為優劣。世謂渤泥亦產，非也。一説其香生結成以刀修出者為生縮沉，自然脱落者為熟沉，產於下岸者謂之番沉。氣哽味辣而烈，能治冷氣，故亦謂之藥沉。海南亦產沉香，其氣清而長，謂之蓬萊沉。





箋香


箋香乃沉香之次者，氣味與沉香相類，然帶木而不甚堅實，故其品次於沉香，而優於熟速。





速暫香


生速出於眞臘、占城，而熟速所出非一，眞臘為上，占城次之，闍婆為下。伐樹去木而取者，謂之生速，樹仆於地，木腐而香存者，謂之熟速。生速氣味長，熟速氣味易焦，故生者為上，熟者次之。熟速之次者謂之暫香，其所產之高下與熟速同。但脱者謂之熟速，而木之半存者謂暫香。半生熟，商人以刀刳其木而出其香，擇其上者雜於熟速而貨之，市者亦莫之辨。





黃熟香


黃熟香諸番皆出，而眞臘為上，其香黃而熟，故名。若皮堅而中腐者，其形如桶，謂之黃熟桶。其夾箋而通黑者，其氣尤勝，謂之夾箋黃熟。夾箋者迺其香之上品。





生香


生香出占城、眞臘，海南諸處皆有之。其直下於烏香，乃是斫倒香株之未老者，若香已生在木內，則謂之生香，結皮三分為暫香，五分為速香，七八分為箋香，十分卽為沉香也。





檀香


檀香出闍婆之打綱、底勿二國，三佛齊亦有之。其樹如中國之荔支，其葉亦然，土人斫而陰乾，氣清勁而易泄，爇之能奪衆香。色黃者謂之黃檀，紫者謂之紫檀，輕而脆者謂之沙檀，氣味大卒相類。樹之老者，其皮薄，其香滿，此上品也。次則有七八分香者。其下者謂之點星香，為雨滴漏者謂之破漏香。其根謂之香頭。





丁香


丁香出大食、闍婆諸國，其狀似丁字，因以名之。能辟口氣，郞官咀以奏事。其大者謂之丁香母。丁香母印鷄舌香也。或曰鷄舌香，千年棗實也。





肉豆蔲


肉豆蔲出黃麻駐、牛崘等深番。樹如中國之柏，高至十丈，枝幹條枚蕃衍，敷廣蔽四五十人。春季花開，採而曬乾，今豆蔲花是也。其實如榧子，去其殼，取其肉，以灰藏之，可以耐久，接《本草》，其性温。





降眞香


降眞香出三佛齊、闍婆、蓬豐，廣東、西諸郡亦有之。氣勁而遠，能辟邪氣。泉人歲除，家無貧富，皆爇之如燔柴然，其直甚廉，以三佛齊者為上，以其氣味清遠也。一名曰紫藤香。





麝香木


麝香木出占城、眞臘，樹老仆湮沒於土而腐，以熟脱者為上，其氣依稀似麝，故謂之麝香。若伐生木取之，則氣勁而惡，是為下品。泉人多以為器用，如花梨木之類。





波羅蜜


波羅蜜大如東瓜，外膚礧砢如佛髻，生靑熟黃，削其膚食之，味極甘。其樹如榕，其花叢生，花褪結子，惟一成實，餘各蘸死。出蘇吉丹，廣州南海廟亦有之。





檳榔


檳榔產諸番國及海南四州，交趾亦有之。木如棕櫚，結子葉間如柳條，顆顆叢綴其上，春取之為軟檳榔，俗號檳榔，鮮極可口。夏秋採而乾之為米檳榔，潰之以鹽為鹽檳榔。小而尖者為鷄心檳榔，大而匾者為大腹子，食之可以下氣。三佛齊取其汁為酒，商舶興販，泉廣税務歲收數萬緡，惟海南最多。鮮檳榔、鹽檳榔皆出海南，雞心、大腹子多出麻逸。





椰子


椰子本身，葉悉類棕櫚、檳榔之屬。子生葉間，一穗數枚，大如五升器，菓之大者惟此與波羅蜜耳。初採皮甚靑嫩，已而變黃，久則枯乾。皮中子殼可為器，子中穰白如玉，味美如牛乳。穰中酒新者極清芳，久則渾濁不堪飲。南毗諸國取其樹花汁用蜜糖和之為酒。





沒石子


沒石子出大食勿厮離。其樹如樟，歲一開花，結實如中國之茅栗，名曰沙沒律，亦名蒲蘆，可採食之。次年再生，名曰麻茶，麻茶沒子石也。明年又生沙沒律，間歲方生沒石子，所以貴售。一根而異產，亦可怪也。





烏樠木


烏樠木似棕櫚，靑綠聳直，高十餘丈，蔭綠茂盛。其木堅實如鐵，可為器用，光澤如漆，世以為珍木。





蘇木


蘇木出眞臘國，樹如松栢，葉如冬靑，山谷郊野在在有之，聽民採取，去皮曬乾，其色紅赤，可染緋紫，俗號曰窊木。





吉貝


吉貝樹類小桑，萼類芙蓉，絮長半寸許，宛如鵝毳，有子數十，南人取其茸絮，以鐵筯碾去其子，卽以手握茸就紡，不煩緝績，以之為布。最堅厚者謂之兠羅綿，次曰番布，次曰木棉，又次曰吉布，或染以雜色，異紋炳然，幅有闊至五六尺者。





椰心簟


椰心簟出丹戎武囉，番商運至三佛齊、凌牙門及闍婆貿易。又出三嶼、蒲哩嚕。山產草，其狀似藤，長丈餘，紋縷端膩，無節目，名曰椰心草。番之婦女採而絲破，織以為簟，或用色染紅黑相間者日花簟，冬温而夏涼，便於出入。以三佛齊者為上，三嶼者最為下。





木香


木香出大食麻囉抹國，施曷、奴發亦有之。樹如中國絲瓜，冬月取其根，剉長一二寸，曬乾，以狀如鷄骨者為上。





白豆蔲


白豆蔲出眞臘、闍婆等番，惟眞臘最多，樹如絲瓜，實如葡萄，蔓衍山谷，春花夏實，聽民從便採取。





胡椒


胡椒出闍婆之蘇吉丹、打板、白花園、麻東、戎牙路，以新拖者為上，打板者次之。胡椒生於郊野村落間，亦有界〈闕〉中國之葡萄，土人以竹木為棚〈闕〉開花，四月結實。花如鳳尾，其色靑紫，五月收採，曬乾藏之倉廩，次歲方發出，以牛車運載博易。其實不禁日而耐雨，旱則所入者寡，潦則所入倍常。〈或曰南毗無離拔國至多，番商之販於闍婆，來自無離拔也。〉





蓽澄茄


蓽澄茄樹藤蔓衍，春花夏實，類牽牛子，花白而實黑，曬乾入包，出闍婆之蘇吉丹。





阿魏


阿魏出大食木倶蘭國。其樹不甚高大，脂多流溢，土人以繩束其梢，去其尾，納以竹筒，脂滿其中。冬月破筒取脂，以皮袋收之。或曰其脂最毒，人不敢近，每採阿魏時，繫羊於樹下，自遠射之，脂之毒着放羊，羊斃，卽以羊之腐為阿魏。未知熟是，姑兩存之。





蘆薈


蘆薈出大食奴發國，草屬也。其狀如鱟尾，土人採而以玉器搗研之，熬而成膏，置諸皮袋中，名曰蘆薈。





珊瑚樹


珊瑚樹出大食毗喏耶圃。樹生於海之至深處，初生色白，漸漸畏苗拆甲，歷一歲許，色間變黃，支格交錯，高極三四尺，大者圍尺。土人以絲繩繫五爪鐵錨兒，用烏鉛為墜，抛擲海中，發其根，以索繫於舟上，絞車搭起，不能常有，驀得一枝，肌理敷膩，見風則乾硬，變為乾紅色。以最高者為貴，若失時不舉，則致蠹敗。





琉璃


琉璃出大食緒國。燒煉燎之法與中國同。其法用鈆硝石膏燒成，大食則添入南鵬砂，故滋潤不烈，最耐寒暑，宿水不壞，以此貴重與中國。





猫兒睛


猫兒睛狀如母指大，卽小石也，瑩潔明透如猫兒睛，故名。出南毗國，國有江曰淡水江，諸流匜匯，深山碎石，為暴雨淜流，悉萃於此，官以小舸漉取，其圓瑩者卽猫兒睛也。或曰有星照其地，秀氣鐘結而成。





珠子


眞珠出大食國之海島上，又出西灘、監篦二國，廣西湖北亦有之，但不若大食、監篦之明淨耳。每採珠，用船三四十隻，船數十人。其採珠人以麻繩繫身，以黃蠟塞耳鼻，入水約二三十餘丈，繩纏於船上，繩搖動則引而上。先煮毳衲極熱，出水則急覆之，不然寒慄致死。或遇大魚蛟鼇諸海恠鬐鬣所觸，往往潰腹拆支，人見血一縷浮水面，則知已葬魚腹。嘗有採珠者繩動，而引之不上，衆極力舉之，足已為蛟鼉所斷矣。所採者曰珠母，番有官監視，隨其所採，籍其名掘地為坎，置諸坎中月餘，珠母殼腐，取珠淘淨，與採珠者均之。珠大率以圓潔明淨者為上。圓者置諸盤中終日不停，番商多置夾襦內及傘柄中，規免抽解。





硨磲


硨磲出交趾國，狀似大蚌，沿海人磨治其殼，因其形為荷葉杯。膚理瑩潔如珂玉，其最大者琢其根柢為杯。有厚三寸者，脱落碎𤨏，猶為環珮諸玩物。按佛書以此為至寶，今乃海錯耳，未審是古硨磲否？





象牙


象牙出大食緒國及眞臘、占城二國，以大食者為上，眞臘、占城者為下。大食諸國惟麻囉抹最多。象生於深山窮谷中，時出野外蹂踐，人莫敢近，獵者用神勁弓，以藥箭射之，象負箭而遁，未及一二里許，藥發卽斃，獵者隨斃取其牙埋諸土中，積至十餘株，方搬至大食，以舟運載與三佛齊、日囉亭交易。大者重五十斤至百斤。其株端直，其色潔白，其紋細籀者，大食出也。眞臘、占城所產，株小色紅，重不過十數斤至二三十斤。又有牙尖，止可作小香疊用。或曰象媒誘致，恐此乃馴象也。





犀角


犀狀如黃牛，只有一角，皮黑毛稀，舌如栗殼，其性鷙悍，其走如飛，專食竹木等刺，人不敢近。獵人以硬箭自遠射之，遂取其角，韶之生角。或有自斃者，謂之倒山角。角之紋如泡，以白多黑少者為上。





膃肭臍


膃肭臍出大食伽力吉國。其形如猾，脚高如犬，其色或紅或黑，其走如飛，獵者張網於海濱捕之，取其腎而漬以油，名膃肭臍。番惟渤泥最多。





翠毛


翠毛，眞臘最多，產於深山澤間，巢於水次，一壑之水止一雌雄，外有一焉，必出而死鬭，人用其機，飼媒擎諸左手以行，巢中者見之，就手格鬭，不愎知有人也，右手卽以羅掩之，無能脱者。邕州右江亦產一種茸翠，其背毛悉是翠茸。窮侈者多以撚織，如毛段然。比年官雖厲禁，貴人家服用不廢，故番商冒法販鬻，多寘布襦袴中。





鸚鵡


鸚鵡產占城，有五色。唐太宗時環王所獻是也。案傳謂能訴寒，有詔還之。環王國卽占城也。欽州有白鸚鵡、紅鸚鵡，大如小鵝，羽毛有粉，如蝴蝶翅，謂之白鸚鵡；其色正紅，尾如烏鳶之尾，謂之紅鸚鵡





龍涎


龍涎，大食西海多龍，枕石一睡，涎沫浮水，積而能堅，鮫人採之以為至寶。新者色白，稍久則紫，甚久則黑，不薰不蕕，似浮石而輕也。人云龍涎有異香，或云能涎氣腥，能發衆香，皆非也。龍涎放香，本無損益，但能聚煙耳，和香而眞用龍涎焚之，一縷翠煙浮空結而不散，座客可用一剪分煙縷，此其所以然者，蜃氣樓臺之餘烈也。





瑇瑁


瑇瑁形似龜黿，背甲十三片，黑白斑紋間錯，邊襴缺齧如鋸，無足而有四鬣，前長後短，以鬣掉水而行。鬣與首斑文如甲，老者甲厚而黑白分明，少者甲薄而花字模糊，世傳鞭血成斑，妄也。漁者以秋間月夜採捕，肉亦可喫。出渤泥、三嶼、蒲哩嚕、闍婆諸國。





黃蠟


黃蠟出三嶼、麻逸、眞臘、三佛齊等國。蜂生於深山窮谷中，或窠老樹，或窠芭蕉樹，或窠巖穴，較諸中國之蜂差大而黑。番民以皮輓軀，先用惡草作煙，迫逐羣蜂飛散，隨取其窠，擠去蜜，其滓卽臘也。鎔範成𥓮，或雜灰粉鹽石。以三佛齊者為上，眞臘次之，三嶼、麻逸、蒲哩嚕為下。





海南


海南，漢朱崖、儋耳也。武帝平南粤，遣使自徐聞〈今雷州徐文縣。〉渡海略地，置朱崖、儋耳二郡。昭帝省儋耳併為朱崖郡。元帝從賈捐之議，罷朱崖。至梁、隋復置。唐貞觀元年，析為崖、儋、振三州，隸嶺南道。五年分崖之瓊山置郡，陞萬安縣為州，今萬安軍是也，儋、振則今之吉陽、昌化軍是也。貞元五年以瓊為督府，今因之。徐聞有遞角塲，與瓊對峙，相去約三百六十餘里，順風半日可濟，中流號三合溜，涉此無風濤，則舟人舉手相賀。至吉陽，迺海之極，亡復陸塗。外有洲曰烏里、曰蘇密、曰吉浪，南對占城，西望眞臘，東則千里長沙、萬里石床，渺茫無際，天水一色，舟舶來往，惟以指南針為則，晝夜守視唯謹，毫釐之差，生死繫焉。四郡凡十一縣，悉隸廣西西路，環拱黎母山，黎獠蟠踞其中，有生黎、熟黎之別。地多荒田，所種杭稌，不足於食，乃以|〈時諸切。〉芋雜米作粥糜以取飽，故俗以貿香為業。土産沉香、蓬萊香、鷓鴣斑香、箋香、生香、丁香、檳榔、椰子、吉貝、苧麻、楮皮、赤白藤、花縵、黎幙、靑桂木、花梨木、海梅脂、瓊枝菜、海漆、蓽撥、高良薑、魚鰾、黃蠟、石蠏之屬，其貨多出於黎峒。省民以鹽、鐵、魚、米轉博，與商賈貿易。泉舶以酒、米、麪粉、紗絹、漆器、瓷器等為貨，歲杪或正月發舟，五六月間囘舶。若載鮮檳榔纔先，則四月至。

瓊州在黎母山之東北，郡治卽古崖州也。政和間陞為節鎮，以靖海軍為額。瀕海少山，秋霖春旱，夏不極熱，冬不甚寒，多颶風，常以五六月發，有暈如虹者，謂之颶母。按《隋志》謂「人性輕悍，椎髻卉裳，刻木為符，力穡朴野，父子別業。豪黠共鑄銅為大皷，初成懸於庭，鳴皷以招同類，至者如雲，羣情趨服者，號為都老人。着紬緶，以土為釜，瓠匏為器，無麯蘗，以安石榴花醞釀為酒」。今之上衣無異中土，惟下裳男子用布縵，女子用裙。以紡吉貝為生，土釜至今用之。瓠瓢間以𨟉水，酒用薯糧以變色。雖無富民，向俗尚儉約，故無惸獨，凶年不見匄者。丁晉公嘗貶為州司戶，敎民讀書著文。慶曆間，宋侯貫之創郡庠，嘉定庚午，趙侯汝厦新之，祠東坡蘇公、澹庵胡公於講堂之東西偏，扁其堂日「明道」。海口有漢兩伏波廟，路博德、馬援祠也，過海者必禱於是，得杯珓之吉而後敢濟。屬邑五：瓊山、澄邁、臨高、文昌、樂會，皆有市舶，於舶舟之中分三等，上等為舶，中等為包頭，下等名蛋舶，至則津務申州，差官打量丈尺，有經册以格税錢，本州官吏兵卒仰此以贍。西二百三十六里，抵昌化軍治。

昌化在黎母山之西北，卽古儋州也，子城高一丈四尺，周廻二百二十步，舊經以為儋耳夫人驅鬼工，供畚鍤，一夕而就。或謂土人耳長至肩，故有儋耳之號。今昌化卽無大耳兒，葢黎俗慕佛，以大鐶墜耳，俾下垂至肩故也。地無烟瘴水潦之患，氣候與中州異，羣花皆早發，至春時已盡，獨荷花自四五月開至窮臘，與梅菊相接。俗尚淳朴儉約，婦人不曳羅綺，不施粉黛，婚姻喪祭皆循典禮，無饑寒之民。學在東南隅，後遷于西，紹興間復遷于城東，參政李公光為之記。去州十五里，地名蜑塲，忠簡趙公鼎謫吉陽，嘗過斯地，盛暑苦旱，井泉枯竭，鑿井不數尺得泉，至今不涸，號曰「相泉」。又有白馬井，泉味甘美，商舶囘日，汲載以供日用。靈濟廟在鎭安門內，卽儋耳夫人祠也。紹興間封顯應夫人。海外黎峒多竊發，惟儋獨全，夫人之力也。城西五十餘里，一石峯在海洲巨浸之間，形類獅子，俗呼獅子神，實貞利侯廟，商舶祈風于是。屬邑三：曰宜倫、曰昌化、曰感恩。南三百四十里抵吉陽軍界。

吉陽軍在黎母山之西南，郡治州吉陽縣基也。瓊管雖有陸路可通，然隔越生黎必峒，再涉海而後至，胡澹庵謂再涉鯨波險是也。郡治之南有海口驛，商人艤舟其下，前有小亭，為迎送之所，地狹民稀，氣候不正，春常苦旱，涉夏方雨。耕種不糞不耘，樵牧漁獵與黎獠錯雜。出人必持弓矢。婦人不事蠶桑，惟織吉貝、花被、縵布、黎幕，男子不喜營運，家無宿儲。俗尚鬼，不事醫藥，病則宰牲牷，動鼓樂以祀，謂之作福。禁人造門，喪祭亦皆用樂。地多崇岡峻嶺，峯巒秀拔，故郡之士人間有能自立者。學在郡城之東北。去城十三里有石，面平如掌，非磨琢之工所能為，周圍數丈，可坐十客。林木茂密，澗水甘冽，周侯創結茅亭其上，扁日「清賞」。熟黎峒落稀少，距城五七里許，外卽生黎所居，不啻數百峒，時有侵擾之害。周侯遣熟黎峒首諭之，約定寅、酉二日為虛市，率皆肩擔背負，或乘桴而來，與民貿易，黎人和悅，民獲安息。領吉陽、寧遠二縣，政和間併為寧遠一縣。東一百二十里抵萬安軍界。

萬安軍在黎母山之東南。唐貞觀五年置萬安州，領縣三：曰萬安、富雲、博遼。天寶初更州為郡。至德二載更為萬全。乾元初復為州。皇朝省富雲、博遼二縣，更萬安縣曰萬寧。熙寧六年更為軍，析萬寧為陵水，今萬寧、陵水是也。民與黎蜑雜居。其俗質野而畏法，不喜為盜，牛羊被野，無敢冒認。居多茅竹，瓦屋絕少。婦媼以織貝為業，不事文刺繡。病不服藥，信尚巫鬼，殺牲而祭，以祈福佑。黃侯申首創藥局，人稍知服藥之利。城東有舶主都綱廟，人敬信，禱卜立應，舶舟往來，祭而後行。三郡士子，當歲大比，皆附試于瓊管。

黎，海南四郡島上蠻也。島有黎母山，因祥光夜見、旁照四郡，按《晉書》分野屬婺女分，謂黎牛婺女星降現，故名黎婺，音訛為黎母。諸蠻環處，其山峻極，常在霧靄中，黎人自鮮識之。秋朗氣清時，見翠尖浮插半空。山有水泉湧流，派而為五，一入昌化，一入吉陽，一入萬安，一入瓊州，一流為大溪，有灘三十六，至長寮村，屬澄邁縣。一流為小溪，有灘二十四，至硃運村，屬樂會縣。二水合流為三合水，屬瓊山縣。去省地遠者為生黎，近者為熟黎，各以所邇隸於四軍州。黎之峒落日以繁滋，不知其幾千百也，咸無統屬，峒自為雄長，止於王、符、張、李數姓。同姓為婚。省民之負罪者多逋逃歸之。其人推髻跣足，插銀銅錫釵，婦人加銅環，耳墜垂肩，女及筓卽黥頰為細花紋，謂之繡面，女旣黥，集親客相賀慶，惟婢獲則不繡面。女工紡織，得中土綺綵，拆取色絲，加木棉，挑織為單幕。又純織木棉吉貝為布。祭神以牛犬雞彘，多至百牲。無鹽鐵魚蝦，以沉香、縵布、木棉、麻皮等，就省地博易。得錢無所用也。屋宇以竹為棚，下居牧畜，人處其上。男子常帶長靶刀、長弰，刀弓跬步不離。喜讐殺，謂之捉抝。其親為人所殺，後見仇家人及其峒中種類，卽擒取而械之，械用荔枝木，長六尺許，其狀如碓，要牛酒銀缾乃釋，謂之贖命。議婚姻折箭為質，聚會椎皷舞歌。死必殺牛以祭。土産沉水、蓬萊諸香，為香譜第一。漫山悉檳榔、椰子樹，小馬、翠羽、黃蠟之屬。閩商值風飄蕩，貲貨陷投，多人黎地耕種之。歸官吏及省民經由村峒，必舍其家，恃以為安。熟黎之外，海南四州軍鎭，其四隅地方千里，路如連環，欲歷其地，非一月不可遍。馬伏波之平海南也，命陶者作缶器，大者盛水數石，小者盛五斗至二三斗者，招到深峒歸降人，卽以遺之，任意選擇，以測其巢穴之險夷。黎人止取二三斗之小者，詰之云：來時皆懸崖，緣木而下，不取大者，恐將歸不得。以是知其峒穴深而險峻不可入。四郡之人多黎姓，葢其裔族。而今黎人乃多姓王。淳熙元年。五指山生黎洞首王仲期，率其傍八十洞，丁口千八百二十歸化。仲期與諸洞首王仲文等八十一人詣瓊管公參，就顯應廟研石歃血約誓改過，不復抄掠，犒賜遣歸。瓊守圖其形狀衣裘上經略司，髻露者以降帛約髻根，或以彩帛包髻，或戴小花笠，皆簪二銀篦，亦有着短織花裙者，惟王仲期靑巾紅錦袍束帶。自云祖父宣和中嘗納土補官，賜錦袍云。

物貨，海南土産，諸番皆有之，顧有優劣耳。箋、沉等香，味清且長，敻出諸番之右，雖占城、眞臘亦居其次。黃蠟則迥不及三佛齊，較之三嶼，抑又劣焉。其餘物貨多與諸番同，惟檳榔、吉貝獨盛，泉商興販，大寧仰此。





本作品在全世界都属于公有领域，因为作者逝世已经超过100年，并且于1929年1月1日之前出版。





About this digital edition


This e-book comes from the online library Wikisource[1]. This multilingual digital library, built by volunteers, is committed to developing a free accessible collection of publications of every kind: novels, poems, magazines, letters...

We distribute our books for free, starting from works not copyrighted or published under a free license. You are free to use our e-books for any purpose (including commercial exploitation), under the terms of the Creative Commons Attribution-ShareAlike 3.0 Unported[2] license or, at your choice, those of the GNU FDL[3].

Wikisource is constantly looking for new members. During the realization of this book, it's possible that we made some errors. You can report them at this page[4].

The following users contributed to this book:

Blahhmosh

SamCX

Neux-Neux

Rocket000

Jdx

Boris23

KABALINI

Bromskloss

Tene~commonswiki

AzaToth

Bender235

PatríciaR

Dbenbenn





* * *



↑ https://wikisource.org

↑ https://www.creativecommons.org/licenses/by-sa/3.0

↑ https://www.gnu.org/copyleft/fdl.html

↑ https://wikisource.org/wiki/Wikisource:Scriptorium





