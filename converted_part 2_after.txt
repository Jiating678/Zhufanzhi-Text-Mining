诸蕃志/卷下





以2024年9月21日从维基文库导出





← 卷上 诸蕃志卷下

志物

作者：赵汝适　南宋

姊妹计划: 数据项





脑子


脑子出渤泥国，〈一作佛泥。〉又出宾窣国，世谓三佛齐亦有之，非也。但其国据诸蕃来往之要津，遂截断诸国之物，聚于其国，以俟蕃舶贸易耳。脑之树如杉，生于深山穷谷中，经千百年，支干不曾损动，则賸有之，否则脑随气泄。土人入山采脑，须数十为群，以木皮为衣，赍沙糊为粮，分路而去。遇脑树则以斧斫记，至十余株，然后截段均分，各以所得，解作板段，随其板傍横裂而成缝。脑出于缝中，劈而取之。其成片者谓之梅花脑，以状似梅花也。次谓之金脚脑。其碎者谓之米脑。碎与木屑相杂者，谓之苍脑。取脑已净，其杉片谓之脑札。今人碎之，与锯屑相和，置瓷器中，以器覆之，封固其缝，煨以热灰，气蒸结而成块，谓之聚脑，可作妇人花环等用。又有一种如油者，谓之脑油，其气劲而烈，秪可浸香合油。





乳香


乳香一名薰陆香，出大食之麻啰拔、施曷、奴发三国深山穷谷中。其树大槩类榕，以斧斫株，脂溢于外，结而成香，聚而成块。以象辇之至于大食，大食以舟载易他货于三佛齐，故香常聚于三佛齐。番商贸易至，舶司视香之多少为殿最。而香之为品十有三，其最上者为拣香，圆大如指头，俗所谓滴乳是也；次曰缾乳，其色亚于拣香；又次曰缾香，言收时贵重之置于缾中。缾香之中又有上中下三等之别；又次曰袋香，言收时止置袋中。其品亦有三如缾香焉；又次曰乳榻，盖香之杂于砂石者也；又次曰黑榻，盖香色之黑者也；又次曰水湿黑榻，盖香在舟中，为水所浸渍而气变色败者也。品杂而碎者曰斫削，簸扬为尘者曰缠末，皆乳香之别也。





没药


没药出大食麻啰抹国。其树高大，如中国之松，皮厚一二寸，采时先掘树下为坎，用斧伐其皮，脂溢于坎中，旬余方取之。





血碣


血碣亦出大食国。其树畧与没药同，但叶差大耳，采取亦如之。有莹如镜面者，乃树老脂自流溢，不犯斧凿，此为上品。其夹插柴屑者，乃降真香之脂，俗号假血碣。





金颜香


金颜香正出真腊，大食次之。所谓三佛齐有此香者，特自大食贩运至三佛齐，而商人又自三佛齐转贩入中国耳。其香乃木之脂，有淡黄色者，有黑色者，拗开雪白为佳，有砂石为下。其气劲，工于聚众香，今之为龙涎软香佩带者，多用之。番人亦以和香而涂其身。





笃耨香


笃耨香出真腊国，其香树脂也。其树状如杉桧之类，而香藏于皮，树老而自然流溢者，色白而莹，故其香虽盛暑不融，名白笃耨。至夏月以火环其株而炙之，令其脂液再溢，冬月因其凝而取之。故其香夏融而冬凝，名黑笃耨。土人盛之以瓢，舟人易之以瓷器，香之味清而长，黑者易融，渗漉于瓢，碎瓢而𦶟之，亦得其髣髴，今所谓笃耨瓢是也。





苏合香油


苏合香油，出大食国，气味大抵类笃耨，以浓而无滓为上，番人多用以涂身。闽人患大风者亦倣之。可合软香，及人医用。





安息香


安息香出三佛齐国，其香迺树之脂也，其形色类核桃瓤，而不宜于烧，然能发众香，故人取之以和香焉。《通典》敍西戎有安息国。后周天和、隋大业中曾朝贡。恐以此得名。而转货于三佛齐。





栀子花


栀子花出大食哑巴闲、啰施美二国。状如中国之红花，其色浅紫，其香清越而有酝借。土人采花晒干，藏之琉璃缾中。花赤希有，即佛书所谓薝葡是也。





蔷薇水


蔷薇水，大食国花露也。五代时番使蒲謌散以十五缾效贡，厥后罕有至者。今多采花浸水，蒸取其液以代焉。其水多伪杂，以疏璃缾试之，翻摇数四，其抱周上下者为真。其花与中国蔷薇不同。





沉香


沉香所出非一，真腊为上，占城次之，三佛齐、阇婆等为下。俗分诸国为上下岸，以真腊、占城为上岸，大食、三佛齐、阇婆为下岸。香之大槩生结者为上，熟脱者次之。坚黑者为上，黄者次之。然诸沉之形多异而名亦不一，有如犀角者，谓之西角沉，如燕口者谓之燕口沉，如附子者谓之附子沉，如梭者谓之梭沉，文坚而理致者谓之横隔沉，大抵以所产气味为高下，不以形体为优劣。世谓渤泥亦产，非也。一说其香生结成以刀修出者为生缩沉，自然脱落者为熟沉，产于下岸者谓之番沉。气哽味辣而烈，能治冷气，故亦谓之药沉。海南亦产沉香，其气清而长，谓之蓬莱沉。





笺香


笺香乃沉香之次者，气味与沉香相类，然带木而不甚坚实，故其品次于沉香，而优于熟速。





速暂香


生速出于真腊、占城，而熟速所出非一，真腊为上，占城次之，阇婆为下。伐树去木而取者，谓之生速，树仆于地，木腐而香存者，谓之熟速。生速气味长，熟速气味易焦，故生者为上，熟者次之。熟速之次者谓之暂香，其所产之高下与熟速同。但脱者谓之熟速，而木之半存者谓暂香。半生熟，商人以刀刳其木而出其香，择其上者杂于熟速而货之，市者亦莫之辨。





黄熟香


黄熟香诸番皆出，而真腊为上，其香黄而熟，故名。若皮坚而中腐者，其形如桶，谓之黄熟桶。其夹笺而通黑者，其气尤胜，谓之夹笺黄熟。夹笺者迺其香之上品。





生香


生香出占城、真腊，海南诸处皆有之。其直下于乌香，乃是斫倒香株之未老者，若香已生在木内，则谓之生香，结皮三分为暂香，五分为速香，七八分为笺香，十分即为沉香也。





檀香


檀香出阇婆之打纲、底勿二国，三佛齐亦有之。其树如中国之荔支，其叶亦然，土人斫而阴干，气清劲而易泄，𦶟之能夺众香。色黄者谓之黄檀，紫者谓之紫檀，轻而脆者谓之沙檀，气味大卒相类。树之老者，其皮薄，其香满，此上品也。次则有七八分香者。其下者谓之点星香，为雨滴漏者谓之破漏香。其根谓之香头。





丁香


丁香出大食、阇婆诸国，其状似丁字，因以名之。能辟口气，郞官咀以奏事。其大者谓之丁香母。丁香母印鸡舌香也。或曰鸡舌香，千年枣实也。





肉豆蔲


肉豆蔲出黄麻驻、牛崘等深番。树如中国之柏，高至十丈，枝干条枚蕃衍，敷广蔽四五十人。春季花开，采而晒干，今豆蔲花是也。其实如榧子，去其壳，取其肉，以灰藏之，可以耐久，接《本草》，其性温。





降真香


降真香出三佛齐、阇婆、蓬丰，广东、西诸郡亦有之。气劲而远，能辟邪气。泉人岁除，家无贫富，皆𦶟之如燔柴然，其直甚廉，以三佛齐者为上，以其气味清远也。一名曰紫藤香。





麝香木


麝香木出占城、真腊，树老仆湮没于土而腐，以熟脱者为上，其气依稀似麝，故谓之麝香。若伐生木取之，则气劲而恶，是为下品。泉人多以为器用，如花梨木之类。





波罗蜜


波罗蜜大如东瓜，外肤礧砢如佛髻，生靑熟黄，削其肤食之，味极甘。其树如榕，其花丛生，花褪结子，惟一成实，余各蘸死。出苏吉丹，广州南海庙亦有之。





槟榔


槟榔产诸番国及海南四州，交趾亦有之。木如棕榈，结子叶间如柳条，颗颗丛缀其上，春取之为软槟榔，俗号槟榔，鲜极可口。夏秋采而干之为米槟榔，溃之以盐为盐槟榔。小而尖者为鸡心槟榔，大而匾者为大腹子，食之可以下气。三佛齐取其汁为酒，商舶兴贩，泉广税务岁收数万缗，惟海南最多。鲜槟榔、盐槟榔皆出海南，鸡心、大腹子多出麻逸。





椰子


椰子本身，叶悉类棕榈、槟榔之属。子生叶间，一穗数枚，大如五升器，菓之大者惟此与波罗蜜耳。初采皮甚靑嫩，已而变黄，久则枯干。皮中子壳可为器，子中穰白如玉，味美如牛乳。穰中酒新者极清芳，久则浑浊不堪饮。南毗诸国取其树花汁用蜜糖和之为酒。





没石子


没石子出大食勿厮离。其树如樟，岁一开花，结实如中国之茅栗，名曰沙没律，亦名蒲芦，可采食之。次年再生，名曰麻茶，麻茶没子石也。明年又生沙没律，间岁方生没石子，所以贵售。一根而异产，亦可怪也。





乌𣗊木


乌𣗊木似棕榈，靑绿耸直，高十余丈，荫绿茂盛。其木坚实如铁，可为器用，光泽如漆，世以为珍木。





苏木


苏木出真腊国，树如松栢，叶如冬靑，山谷郊野在在有之，听民采取，去皮晒干，其色红赤，可染绯紫，俗号曰窊木。





吉贝


吉贝树类小桑，萼类芙蓉，絮长半寸许，宛如鹅毳，有子数十，南人取其茸絮，以铁筯碾去其子，即以手握茸就纺，不烦缉绩，以之为布。最坚厚者谓之兠罗绵，次曰番布，次曰木棉，又次曰吉布，或染以杂色，异纹炳然，幅有阔至五六尺者。





椰心簟


椰心簟出丹戎武啰，番商运至三佛齐、凌牙门及阇婆贸易。又出三屿、蒲哩噜。山产草，其状似藤，长丈余，纹缕端腻，无节目，名曰椰心草。番之妇女采而丝破，织以为簟，或用色染红黑相间者日花簟，冬温而夏凉，便于出入。以三佛齐者为上，三屿者最为下。





木香


木香出大食麻啰抹国，施曷、奴发亦有之。树如中国丝瓜，冬月取其根，剉长一二寸，晒干，以状如鸡骨者为上。





白豆蔲


白豆蔲出真腊、阇婆等番，惟真腊最多，树如丝瓜，实如葡萄，蔓衍山谷，春花夏实，听民从便采取。





胡椒


胡椒出阇婆之苏吉丹、打板、白花园、麻东、戎牙路，以新拖者为上，打板者次之。胡椒生于郊野村落间，亦有界〈阙〉中国之葡萄，土人以竹木为棚〈阙〉开花，四月结实。花如凤尾，其色靑紫，五月收采，晒干藏之仓廪，次岁方发出，以牛车运载博易。其实不禁日而耐雨，旱则所入者寡，潦则所入倍常。〈或曰南毗无离拔国至多，番商之贩于阇婆，来自无离拔也。〉





荜澄茄


荜澄茄树藤蔓衍，春花夏实，类牵牛子，花白而实黑，晒干入包，出阇婆之苏吉丹。





阿魏


阿魏出大食木倶兰国。其树不甚高大，脂多流溢，土人以绳束其梢，去其尾，纳以竹筒，脂满其中。冬月破筒取脂，以皮袋收之。或曰其脂最毒，人不敢近，每采阿魏时，系羊于树下，自远射之，脂之毒着放羊，羊毙，即以羊之腐为阿魏。未知熟是，姑两存之。





芦荟


芦荟出大食奴发国，草属也。其状如鲎尾，土人采而以玉器捣研之，熬而成膏，置诸皮袋中，名曰芦荟。





珊瑚树


珊瑚树出大食毗喏耶圃。树生于海之至深处，初生色白，渐渐畏苗拆甲，历一岁许，色间变黄，支格交错，高极三四尺，大者围尺。土人以丝绳系五爪铁锚儿，用乌铅为坠，抛掷海中，发其根，以索系于舟上，绞车搭起，不能常有，蓦得一枝，肌理敷腻，见风则干硬，变为乾红色。以最高者为贵，若失时不举，则致蠹败。





琉璃


琉璃出大食绪国。烧炼燎之法与中国同。其法用𫓪硝石膏烧成，大食则添入南鹏砂，故滋润不烈，最耐寒暑，宿水不坏，以此贵重与中国。





猫儿睛


猫儿睛状如母指大，即小石也，莹洁明透如猫儿睛，故名。出南毗国，国有江曰淡水江，诸流匜汇，深山碎石，为暴雨淜流，悉萃于此，官以小舸漉取，其圆莹者即猫儿睛也。或曰有星照其地，秀气钟结而成。





珠子


真珠出大食国之海岛上，又出西滩、监篦二国，广西湖北亦有之，但不若大食、监篦之明净耳。每采珠，用船三四十只，船数十人。其采珠人以麻绳系身，以黄蜡塞耳鼻，入水约二三十余丈，绳缠于船上，绳摇动则引而上。先煮毳衲极热，出水则急覆之，不然寒栗致死。或遇大鱼蛟鼇诸海恠鬐鬣所触，往往溃腹拆支，人见血一缕浮水面，则知已葬鱼腹。尝有采珠者绳动，而引之不上，众极力举之，足已为蛟鼍所断矣。所采者曰珠母，番有官监视，随其所采，籍其名掘地为坎，置诸坎中月余，珠母壳腐，取珠淘净，与采珠者均之。珠大率以圆洁明净者为上。圆者置诸盘中终日不停，番商多置夹襦内及伞柄中，规免抽解。





砗磲


砗磲出交趾国，状似大蚌，沿海人磨治其壳，因其形为荷叶杯。肤理莹洁如珂玉，其最大者琢其根柢为杯。有厚三寸者，脱落碎𤨏，犹为环珮诸玩物。按佛书以此为至宝，今乃海错耳，未审是古砗磲否？





象牙


象牙出大食绪国及真腊、占城二国，以大食者为上，真腊、占城者为下。大食诸国惟麻啰抹最多。象生于深山穷谷中，时出野外蹂践，人莫敢近，猎者用神劲弓，以药箭射之，象负箭而遁，未及一二里许，药发即毙，猎者随毙取其牙埋诸土中，积至十余株，方搬至大食，以舟运载与三佛齐、日啰亭交易。大者重五十斤至百斤。其株端直，其色洁白，其纹细籀者，大食出也。真腊、占城所产，株小色红，重不过十数斤至二三十斤。又有牙尖，止可作小香叠用。或曰象媒诱致，恐此乃驯象也。





犀角


犀状如黄牛，只有一角，皮黑毛稀，舌如栗壳，其性鸷悍，其走如飞，专食竹木等刺，人不敢近。猎人以硬箭自远射之，遂取其角，韶之生角。或有自毙者，谓之倒山角。角之纹如泡，以白多黑少者为上。





腽肭脐


腽肭脐出大食伽力吉国。其形如猾，脚高如犬，其色或红或黑，其走如飞，猎者张网于海滨捕之，取其肾而渍以油，名腽肭脐。番惟渤泥最多。





翠毛


翠毛，真腊最多，产于深山泽间，巢于水次，一壑之水止一雌雄，外有一焉，必出而死鬭，人用其机，饲媒擎诸左手以行，巢中者见之，就手格鬭，不愎知有人也，右手即以罗掩之，无能脱者。邕州右江亦产一种茸翠，其背毛悉是翠茸。穷侈者多以撚织，如毛段然。比年官虽厉禁，贵人家服用不废，故番商冒法贩鬻，多寘布襦袴中。





鹦鹉


鹦鹉产占城，有五色。唐太宗时环王所献是也。案传谓能诉寒，有诏还之。环王国即占城也。钦州有白鹦鹉、红鹦鹉，大如小鹅，羽毛有粉，如蝴蝶翅，谓之白鹦鹉；其色正红，尾如乌鸢之尾，谓之红鹦鹉





龙涎


龙涎，大食西海多龙，枕石一睡，涎沫浮水，积而能坚，鲛人采之以为至宝。新者色白，稍久则紫，甚久则黑，不薰不莸，似浮石而轻也。人云龙涎有异香，或云能涎气腥，能发众香，皆非也。龙涎放香，本无损益，但能聚烟耳，和香而真用龙涎焚之，一缕翠烟浮空结而不散，座客可用一剪分烟缕，此其所以然者，蜃气楼台之余烈也。





瑇瑁


瑇瑁形似龟鼋，背甲十三片，黑白斑纹间错，边襕缺啮如锯，无足而有四鬣，前长后短，以鬣掉水而行。鬣与首斑文如甲，老者甲厚而黑白分明，少者甲薄而花字模糊，世传鞭血成斑，妄也。渔者以秋间月夜采捕，肉亦可吃。出渤泥、三屿、蒲哩噜、阇婆诸国。





黄蜡


黄蜡出三屿、麻逸、真腊、三佛齐等国。蜂生于深山穷谷中，或窠老树，或窠芭蕉树，或窠岩穴，较诸中国之蜂差大而黑。番民以皮挽躯，先用恶草作烟，迫逐群蜂飞散，随取其窠，挤去蜜，其滓即腊也。镕范成𥓮，或杂灰粉盐石。以三佛齐者为上，真腊次之，三屿、麻逸、蒲哩噜为下。





海南


海南，汉朱崖、儋耳也。武帝平南粤，遣使自徐闻〈今雷州徐文县。〉渡海略地，置朱崖、儋耳二郡。昭帝省儋耳并为朱崖郡。元帝从贾捐之议，罢朱崖。至梁、隋复置。唐贞观元年，析为崖、儋、振三州，隶岭南道。五年分崖之琼山置郡，升万安县为州，今万安军是也，儋、振则今之吉阳、昌化军是也。贞元五年以琼为督府，今因之。徐闻有递角塲，与琼对峙，相去约三百六十余里，顺风半日可济，中流号三合溜，涉此无风涛，则舟人举手相贺。至吉阳，迺海之极，亡复陆涂。外有洲曰乌里、曰苏密、曰吉浪，南对占城，西望真腊，东则千里长沙、万里石床，渺茫无际，天水一色，舟舶来往，惟以指南针为则，昼夜守视唯谨，毫厘之差，生死系焉。四郡凡十一县，悉隶广西西路，环拱黎母山，黎獠蟠踞其中，有生黎、熟黎之别。地多荒田，所种杭稌，不足于食，乃以|〈时诸切。〉芋杂米作粥糜以取饱，故俗以贸香为业。土产沉香、蓬莱香、鹧鸪斑香、笺香、生香、丁香、槟榔、椰子、吉贝、苎麻、楮皮、赤白藤、花缦、黎幙、靑桂木、花梨木、海梅脂、琼枝菜、海漆、荜拨、高良姜、鱼鳔、黄蜡、石蠏之属，其货多出于黎峒。省民以盐、铁、鱼、米转博，与商贾贸易。泉舶以酒、米、面粉、纱绢、漆器、瓷器等为货，岁杪或正月发舟，五六月间囘舶。若载鲜槟榔才先，则四月至。

琼州在黎母山之东北，郡治即古崖州也。政和间升为节镇，以靖海军为额。濒海少山，秋霖春旱，夏不极热，冬不甚寒，多飓风，常以五六月发，有晕如虹者，谓之飓母。按《隋志》谓「人性轻悍，椎髻卉裳，刻木为符，力穑朴野，父子别业。豪黠共铸铜为大皷，初成悬于庭，鸣皷以招同类，至者如云，群情趋服者，号为都老人。着䌷缏，以土为釜，瓠匏为器，无曲蘗，以安石榴花酝酿为酒」。今之上衣无异中土，惟下裳男子用布缦，女子用裙。以纺吉贝为生，土釜至今用之。瓠瓢间以𨟉水，酒用薯粮以变色。虽无富民，向俗尚俭约，故无惸独，凶年不见匄者。丁晋公尝贬为州司户，教民读书著文。庆历间，宋侯贯之创郡庠，嘉定庚午，赵侯汝厦新之，祠东坡苏公、澹庵胡公于讲堂之东西偏，扁其堂日「明道」。海口有汉两伏波庙，路博德、马援祠也，过海者必祷于是，得杯珓之吉而后敢济。属邑五：琼山、澄迈、临高、文昌、乐会，皆有市舶，于舶舟之中分三等，上等为舶，中等为包头，下等名蛋舶，至则津务申州，差官打量丈尺，有经册以格税钱，本州官吏兵卒仰此以赡。西二百三十六里，抵昌化军治。

昌化在黎母山之西北，即古儋州也，子城高一丈四尺，周廻二百二十步，旧经以为儋耳夫人驱鬼工，供畚锸，一夕而就。或谓土人耳长至肩，故有儋耳之号。今昌化即无大耳儿，葢黎俗慕佛，以大镮坠耳，俾下垂至肩故也。地无烟瘴水潦之患，气候与中州异，群花皆早发，至春时已尽，独荷花自四五月开至穷腊，与梅菊相接。俗尚淳朴俭约，妇人不曳罗绮，不施粉黛，婚姻丧祭皆循典礼，无饥寒之民。学在东南隅，后迁于西，绍兴间复迁于城东，参政李公光为之记。去州十五里，地名蜑塲，忠简赵公鼎谪吉阳，尝过斯地，盛暑苦旱，井泉枯竭，凿井不数尺得泉，至今不涸，号曰「相泉」。又有白马井，泉味甘美，商舶囘日，汲载以供日用。灵济庙在镇安门内，即儋耳夫人祠也。绍兴间封显应夫人。海外黎峒多窃发，惟儋独全，夫人之力也。城西五十余里，一石峰在海洲巨浸之间，形类狮子，俗呼狮子神，实贞利侯庙，商舶祈风于是。属邑三：曰宜伦、曰昌化、曰感恩。南三百四十里抵吉阳军界。

吉阳军在黎母山之西南，郡治州吉阳县基也。琼管虽有陆路可通，然隔越生黎必峒，再涉海而后至，胡澹庵谓再涉鲸波险是也。郡治之南有海口驿，商人舣舟其下，前有小亭，为迎送之所，地狭民稀，气候不正，春常苦旱，涉夏方雨。耕种不粪不耘，樵牧渔猎与黎獠错杂。出人必持弓矢。妇人不事蚕桑，惟织吉贝、花被、缦布、黎幕，男子不喜营运，家无宿储。俗尚鬼，不事医药，病则宰牲牷，动鼓乐以祀，谓之作福。禁人造门，丧祭亦皆用乐。地多崇冈峻岭，峰峦秀拔，故郡之士人间有能自立者。学在郡城之东北。去城十三里有石，面平如掌，非磨琢之工所能为，周围数丈，可坐十客。林木茂密，涧水甘冽，周侯创结茅亭其上，扁日「清赏」。熟黎峒落稀少，距城五七里许，外即生黎所居，不啻数百峒，时有侵扰之害。周侯遣熟黎峒首谕之，约定寅、酉二日为虚市，率皆肩担背负，或乘桴而来，与民贸易，黎人和悦，民获安息。领吉阳、宁远二县，政和间并为宁远一县。东一百二十里抵万安军界。

万安军在黎母山之东南。唐贞观五年置万安州，领县三：曰万安、富云、博辽。天宝初更州为郡。至德二载更为万全。乾元初复为州。皇朝省富云、博辽二县，更万安县曰万宁。熙宁六年更为军，析万宁为陵水，今万宁、陵水是也。民与黎蜑杂居。其俗质野而畏法，不喜为盗，牛羊被野，无敢冒认。居多茅竹，瓦屋绝少。妇媪以织贝为业，不事文刺绣。病不服药，信尚巫鬼，杀牲而祭，以祈福佑。黄侯申首创药局，人稍知服药之利。城东有舶主都纲庙，人敬信，祷卜立应，舶舟往来，祭而后行。三郡士子，当岁大比，皆附试于琼管。

黎，海南四郡岛上蛮也。岛有黎母山，因祥光夜见、旁照四郡，按《晋书》分野属婺女分，谓黎牛婺女星降现，故名黎婺，音讹为黎母。诸蛮环处，其山峻极，常在雾霭中，黎人自鲜识之。秋朗气清时，见翠尖浮插半空。山有水泉涌流，派而为五，一入昌化，一入吉阳，一入万安，一入琼州，一流为大溪，有滩三十六，至长寮村，属澄迈县。一流为小溪，有滩二十四，至朱运村，属乐会县。二水合流为三合水，属琼山县。去省地远者为生黎，近者为熟黎，各以所迩隶于四军州。黎之峒落日以繁滋，不知其几千百也，咸无统属，峒自为雄长，止于王、符、张、李数姓。同姓为婚。省民之负罪者多逋逃归之。其人推髻跣足，插银铜锡钗，妇人加铜环，耳坠垂肩，女及筓即黥颊为细花纹，谓之绣面，女既黥，集亲客相贺庆，惟婢获则不绣面。女工纺织，得中土绮彩，拆取色丝，加木棉，挑织为单幕。又纯织木棉吉贝为布。祭神以牛犬鸡彘，多至百牲。无盐铁鱼虾，以沉香、缦布、木棉、麻皮等，就省地博易。得钱无所用也。屋宇以竹为棚，下居牧畜，人处其上。男子常带长靶刀、长弰，刀弓跬步不离。喜讐杀，谓之捉抝。其亲为人所杀，后见仇家人及其峒中种类，即擒取而械之，械用荔枝木，长六尺许，其状如碓，要牛酒银缾乃释，谓之赎命。议婚姻折箭为质，聚会椎皷舞歌。死必杀牛以祭。土产沉水、蓬莱诸香，为香谱第一。漫山悉槟榔、椰子树，小马、翠羽、黄蜡之属。闽商值风飘荡，赀货陷投，多人黎地耕种之。归官吏及省民经由村峒，必舍其家，恃以为安。熟黎之外，海南四州军镇，其四隅地方千里，路如连环，欲历其地，非一月不可遍。马伏波之平海南也，命陶者作缶器，大者盛水数石，小者盛五斗至二三斗者，招到深峒归降人，即以遗之，任意选择，以测其巢穴之险夷。黎人止取二三斗之小者，诘之云：来时皆悬崖，缘木而下，不取大者，恐将归不得。以是知其峒穴深而险峻不可入。四郡之人多黎姓，葢其裔族。而今黎人乃多姓王。淳熙元年。五指山生黎洞首王仲期，率其傍八十洞，丁口千八百二十归化。仲期与诸洞首王仲文等八十一人诣琼管公参，就显应庙研石歃血约誓改过，不复抄掠，犒赐遣归。琼守图其形状衣裘上经略司，髻露者以降帛约髻根，或以彩帛包髻，或戴小花笠，皆簪二银篦，亦有着短织花裙者，惟王仲期靑巾红锦袍束带。自云祖父宣和中尝纳土补官，赐锦袍云。

物货，海南土产，诸番皆有之，顾有优劣耳。笺、沉等香，味清且长，敻出诸番之右，虽占城、真腊亦居其次。黄蜡则迥不及三佛齐，较之三屿，抑又劣焉。其余物货多与诸番同，惟槟榔、吉贝独盛，泉商兴贩，大宁仰此。





本作品在全世界都属于公有领域，因为作者逝世已经超过100年，并且于1929年1月1日之前出版。





About this digital edition


This e-book comes from the online library Wikisource[1]. This multilingual digital library, built by volunteers, is committed to developing a free accessible collection of publications of every kind: novels, poems, magazines, letters...

We distribute our books for free, starting from works not copyrighted or published under a free license. You are free to use our e-books for any purpose (including commercial exploitation), under the terms of the Creative Commons Attribution-ShareAlike 3.0 Unported[2] license or, at your choice, those of the GNU FDL[3].

Wikisource is constantly looking for new members. During the realization of this book, it's possible that we made some errors. You can report them at this page[4].

The following users contributed to this book:

Blahhmosh

SamCX

Neux-Neux

Rocket000

Jdx

Boris23

KABALINI

Bromskloss

Tene~commonswiki

AzaToth

Bender235

PatríciaR

Dbenbenn





* * *



↑ https://wikisource.org

↑ https://www.creativecommons.org/licenses/by-sa/3.0

↑ https://www.gnu.org/copyleft/fdl.html

↑ https://wikisource.org/wiki/Wikisource:Scriptorium





