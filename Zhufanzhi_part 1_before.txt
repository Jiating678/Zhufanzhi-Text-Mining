諸蕃志/卷上





以2024年9月21日从维基文库导出





← 李調元序 諸蕃志卷上

志國

作者：趙汝适　南宋 卷下 →

姊妹计划: 数据项





交趾國


交趾，古交州。東南簿海，接占城。西通白衣蠻。北抵欽州。歷代置守不絕，賦入至薄，守禦甚勞。皇朝重武愛人，不欲宿兵瘴癘之區，以守無用之土。因其獻款，從而羈縻之。王係唐姓。服色飲食略與中國同，但男女皆跣足差異耳。每歲正月四日，椎牛饗其屬。以七月十五日為大節，家相問遺，官寮以生日獻其首。十六日開宴酬之。歲時供佛，不祭先。病不服藥。夜不燃燈。樂以蚺蛇皮為前列。〈此句未詳，疑有誤宇。〉不能造紙筆，求之省地。〈「省地」二字句未詳。〉土產沉香、蓬萊香、生金、銀、鐵、朱砂、珠、貝、犀、象、翠羽、車渠、鹽、漆、木綿、吉貝之屬。歲有進貢。其國不通商。以此首題，言自近者始也。舟行約十餘程抵占城國。





占城國


占城，東海路通廣州，西接雲南，南至眞臘，北抵交趾，通邕州。自泉州至本國順風舟行二十餘程。其地東西七百里，南北三千里。國都號新州，有縣鎮之名，甃塼為城，護以石塔。王出入乘象，或乘軟布兜，四人舁之。頭戴金帽，身披瓔珞。王每出朝坐，輪使女三十人持劍盾或捧檳榔從，官屬謁見，膜拜一而止，白事畢，膜拜一而退。婦人拜揖與男子同。男女犯姦皆殺，盜有斬指斷趾之刑。戰則五人結甲，走則同甲皆坐以死。唐人被土人殺害，追殺償死。國人好潔，日三五浴，以腦麝合香塗體，又以証香和焚薰衣。四時融暖，無寒暑候。每歲元日，牽象周行所居之地，然後驅逐出郭，謂之逐邪。四月有遊船之戲，陳魚而觀之。定十一月望日為冬至。州縣以土產物帛獻于王。民間耕種率用兩牛，五穀無麥，有秔栗麻豆。不產茶，亦不識醞釀之法，止飲椰子酒。菓實有蓮、蔗、蕉、椰之屬。土地所出，象牙、箋、沉、連香、黃蠟、烏樠木、白藤、吉貝、花布、絲絞布、白氎簟、孔雀、犀角、紅鸚鵡等物。官監民入山斫香輸官，謂之身丁香，如中國身丁鹽稅之類，納足聽民貿易。不以錢為貨，惟博米酒及諸食物，以此充歲計。若民入山為虎所噬，或水行被鰐魚之厄，其家指其狀詣王，王命國師作法，誦呪書符，投民死所，虎、鰐卽自投赴請命，殺之。若有欺詐誣害之訟，官不能明，令競主同過鰐魚潭，其負理者魚卽出食之；理直者雖過十餘次，鰐自避去。買人為奴婢，每一男子鬻金三兩，準香貨酬之。商舶到其國，卽差官摺黑皮為策，書白字，抄物數，監盤上岸，十取其二，外聽交易，如有隱瞞，籍沒入官。番商興販用腦、麝、檀香、草席、凉傘、絹、扇、漆器、甆器、鉛、錫、酒、糖等博易。舊州、烏麗、日麗、越裏、微芮、賓瞳龍、烏馬、拔弄、容蒲羅甘兀亮、寶毗齊皆其屬國也。其國前代罕與中國通。周顯德中，始遣使入貢。皇朝建隆、乾德間，各貢方物。太平興國六年，交趾黎桓上言，欲以其國俘九十三人獻于京師，太宗令廣州止其俘，存撫之。自是貢獻不絕，輒以器幣優賜，嘉其嚮慕聖化也。國南五七日程至眞臘國。





賓瞳龍國


賓瞳龍國，地主手飾衣服與占城同。以葵蓋屋，木作栅護。歲貢方物於占城。今羅漢中有賓頭盧尊者，蓋指此地言之，賓瞳籠音訛也，或云目連舍基尚存。雍熙四年同大食國來貢方物。





眞臘國


眞臘接占城之南，東至海，西至蒲甘，南至加羅希。自泉州舟行順風月餘日可到，其地約方七千餘里，國都號祿兀。天氣無寒。其王粧束大槩與占城同，出入儀從則過之，間乘輦，駕以兩馬，或用牛。其縣鎮亦與占城無異。官民悉編竹覆茅為屋，惟國王鐫石為室。有靑石蓮花池沼之勝，跨以金橋，約三十餘丈。殿宇雄壯，侈麗特甚。王坐五香七寶床，施寶帳，以紋木為竿，象牙為壁。群臣入朝，先至階下三稽首，陞階則跪，以兩手抱膊，遶王環坐，議政事訖，跪伏而退。西南隅銅臺上列銅塔二十有四，鎮以八銅象，各重四千斤。戰象幾二十萬，馬多而小。奉佛謹嚴，一日用番女三百餘人舞獻佛飯，謂之阿南，卽妓弟也。其俗淫，姦則不問，犯盜則有斬手、斷足、燒火印胸之刑。其僧道呪法靈甚。僧衣黃者有室家，衣紅者寺居，戒律精嚴。道士以木葉為衣，有神曰婆多利，祠祭甚謹。以右手為淨，左手為穢。取雜肉羹與飯相和，用右手掬而食之。厥土沃壤，田無畛域，視力所及而耕種之。米穀廉平，每兩烏鉛可博米二㪷。土產象牙、暫速細香、粗熟香、黃蠟、翠毛〈此國最多〉、篤耨腦、篤耨瓢、番油、姜皮、金顏香、蘇木、生絲、綿布等物。番商興販，用金銀、甆器、假錦、凉傘、皮皷、酒、糖、醯醢之屬博易。登流眉、波斯蘭、羅斛、三濼、眞里富、麻羅問、緑洋、呑里富、蒲甘、窊裏、西棚、杜懷、潯番皆其屬國也。本國舊與占城鄰好，歲貢金兩，因淳熙四年五月望日，占城主以舟師襲其國都，請和不許，殺之，遂為大讐，誓必復怨。慶元己未，大舉入占城，俘其主，戮其臣僕，勦殺幾無噍類。更立眞臘人為主，占城今亦為眞臘屬國矣。唐武德中始通中國。國朝宣和二年，遣使入貢。其國南接三佛齊屬國之加羅希。





登流眉國


登流眉國在眞臘之西。地主椎髻簪花，肩紅蔽白。朝日登塲，初無殿宇。飲食以葵葉為椀，不施匕筯，掬而食之。有山曰無弄，釋迦涅槃示化銅像在焉。產白荳蔲、箋沉速香、黃蠟、紫礦之屬。





蒲甘國


蒲甘國，官民皆撮髻於額，以色帛繫之，但地主別以金冠。其國多馬，不鞍而騎。其俗奉佛尤謹，僧皆衣黃。地主早朝，官僚各持花來獻，僧作梵語祝壽，以花戴王首，餘花歸寺供佛。國有諸葛武侯廟。皇朝景德元年，遣使同三佛齊、大食國來貢，獲預上元觀燈。崇寧五年又入貢。





三佛齊國


三佛齊，間於眞臘、闍婆之間，管州十有五。在泉之正南，冬月順風月餘方至凌牙門。經商三分之一始入其國。國人多姓蒲。累甓為城，周數十里。國王出入以乘船，身纏縵布，葢以絹傘，衞以金鏢。其人民散居城外，或作牌水居，鋪板覆茅。不輸租賦。習水陸戰，有所征伐，隨時調發，立酋長率領，皆自備兵器糗糧，臨敵敢死，伯於諸國。無緡錢，止鑿白金貿易。四時之氣，多熱少寒。豢畜頗類中國。有花酒、椰子酒、檳榔蜜酒，皆非麯糵所醞，飲之亦醉。國中文字用番書。以其王指環為印，亦有中國文字，上章表則用焉。國法嚴，犯姦男女悉寘極刑。國王死，國人削髮成服，其侍人各願徇死，積薪烈焰躍入其中，名曰同生死。有佛名金銀山，佛像以金鑄。每國玉立，先鑄金形以代其軀。用金為器皿，供奉甚嚴。其金像器皿各鐫誌示後人勿毀。國人如有病劇，以銀如其身之重施國之窮乏者，示可緩死。俗號其王為龍精，不敢穀食。惟以沙糊食之，否則歲旱而穀貴。浴以薔薇露，用水則有巨浸之患。有百寶金冠，重甚，每大朝會，惟王能冠之，他人莫勝也。傳禪則集諸子以冠授之，能勝之者則嗣。舊傳其國地面忽裂成穴，出牛數萬，成羣奔突入山，人競取食之，後以竹木窒其穴，遂絕。土地所產：瑇瑁、腦子、沉速暫香、粗熟香、降眞香、丁香、檀香、荳蔲，外有眞珠、乳香、薔薇水、梔子花、膃肭臍，沒藥、蘆薈、阿魏、木香、蘇合油、象牙、珊瑚樹、猫兒睛、琥珀、蕃布、番劔等，皆大食諸蕃所產，萃於本國。番商興販用金、銀、甆器、錦綾。纈絹、糖、鐵、酒、米、乾良薑、大黃、樟腦等物博易。其國在海中，扼諸番舟車往來之咽喉，古用鐵䌇為限，以備他盜，操縱有機，若商舶至則縱之。比年寧謐，撤而不用，堆積水次，土人敬之如佛，舶至則祠焉，沃之以油則光焰如新，鰐魚不敢踰為患。若商舶過不入，卽出船合戰，期以必死，故國之舟輻湊焉。蓬豐、登牙儂、凌牙斯加、吉蘭丹、佛羅安、日羅亭、潛邁、拔沓、單馬令、加羅希、巴林馮、新拖、監篦、藍無里、細蘭，皆其屬國也。其國自唐天佑始通中國。皇朝建隆間凡三遣貢。淳化三年告為闍婆所侵，乞降詔諭本國，從之。咸平六年上言，本國建佛寺以祝聖壽，願賜名及鐘，上嘉其意，詔以「承天萬壽」為，併以鐘賜焉。至景德、祥符、天禧、元佑、元豐貢使絡繹，輒優詔獎慰之。其國東接戎牙路。[1]





單馬令國


單馬令國，地主呼為相公。以木作栅為城，廣六七尺，高二丈除，上堪征戰。國人乘牛，打鬃跣足。屋舍官塲用木，民居用竹，障以葉，繫以藤。土產黃蠟、降眞香、速香、鳥樠木、腦子、象牙、犀角，番商用絹傘、雨傘、荷池纈絹、酒、米、鹽、糖、甆器、盆鉢、麤重等物，及用金銀為盤盂博易。日囉亭、潛邁、拔沓、加囉希類此。本國以所得金銀器，糾集日囉亭等國類聚獻入三佛齊。





凌牙斯加國


凌牙斯加國，自單馬令風帆六晝夜可到，亦有陸程。地主纏縵跣足，國人剪髮，亦纏縵。地產象牙、犀角、速暫香、生香、腦子，番商興販用酒、米、荷池纈絹、甆器等為貨，各先以此等物準金銀，然後打博。如酒壹墱，準銀一兩，準金二錢；米二墱，準銀一兩，十墱準金一兩之類。歲貢三佛齊國。





佛囉安國


佛囉安國，自凌牙斯加四日可到，亦可遵陸。其國有飛來佛二尊，一有六臂，一有四臂，賊舟欲入其境，必為風挽回，俗謂佛之靈也。佛殿以銅為瓦，飾之以金。每年以六月望日為佛生日，動樂鐃鈸，迎導甚都，番商亦預焉。土產速暫香、降眞香、檀香、象牙等，番商以金、銀、甆、鐵、漆器、酒、米、糖、麥博易。歲貢三佛齊。其隣蓬豐、登牙儂、加、吉蘭丹類此。





新拖國


新拖國有港，水深六丈，舟車出入，兩岸皆民居。亦務耕種。架造屋宇，悉用木植，覆以椶櫚皮，籍以木板，障以藤篾。男女裸體，以布纏腰，剪髮僅留半寸。山產胡椒，粒小而重，勝於打板。地產東瓜、甘蔗、匏豆、茄菜。但地無正官。好行剽掠，番商罕至興販。





監篦國


監篦國，其國當路口，舶船多泊此。從三佛齊國風帆半月可到。舊屬三佛齊，後因爭戰，遂自立為王。土產白錫、象牙、眞珠。國人好弓箭，殺人多者帶符標榜，互相誇詫。五日水路到藍無里國。





藍無里國、細蘭國


藍無里國


藍無里國，土產蘇木、象牙、白藤。國人好鬭，多用藥箭。





細蘭國


北風二十餘日到南毗管下細蘭國。自藍無里風帆將至其國，必有電光閃爍，知是細蘭也。其王黑身而逆毛，露頂不衣，止纏五色布，躡金線紅皮履，出騎象，或用軟兜，日啖檳榔，煉眞珠為灰。屋宇悉用猫兒睛及靑紅寶珠、瑪瑙、雜寶粧飾，仍用藉地以行。東西有二殿，各植金樹，柯莖皆用金，花實幷葉則以猫兒睛、靑紅賓珠等為之。其下置金椅，以琉璃為壁。王出朝，早升東殿，晩升西殿，坐處常有寶光，葢日影照射琉璃，與寶樹相映，如霞光閃爍然。二人常捧金盤從，承王所啖檳榔滓。從人月輸金一鎰於官庫，以所承檳椰滓內有梅花腦幷諸寶物也。王握寶珠，徑五寸，火燒不煖，夜有光如炬，王日用以拭面，年九十餘，顏如童。國人肌膚甚黑，以縵纏身，露頂跣足，以手掬飯，器皿用銅。有山名細輪疊，頂有巨人跡，長七尺餘，其一在水內，去山三百餘里。其山林木低昂，周環朝拱。產猫兒睛、紅玻瓈、腦、靑紅寶珠。地產白荳蔲、木蘭皮、麤細香。番商轉易用檀香、丁香、腦子、金銀甆器、馬、象、絲帛等為貨。歲進貢于三佛齊。





闍婆國


闍婆國又名莆家龍，於泉州為丙巳方，率以冬月發船，葢藉北風之便，順風晝夜月餘可到。東至海，水勢漸低，女人國在焉。愈東則尾閭之所泄，非復人世，泛海半月至崑崙國。南至海三日程，泛海五日至大食國。西至海四十五日程。北至海四日程。西北泛海十五日至渤泥國。又十日至三佛齊國，又七日至古邏國，又七日至柴歷亭，抵交趾，達廣州。國有寺二，一名聖佛，一名捨身。有山出鸚鵡，名鸚鵡山。其王椎髻，戴金鈴，衣錦袍，躡革履，坐方牀。官吏日謁，三拜而退。出入乘象或腰輿，壯士五七百輩執兵以從。國人見王皆坐，俟其過乃起。以王子三人為副王。官有司馬傑、落佶連，共治國事，如中國宰相，無月俸，隨時量給土產諸物。次有文吏三百餘員，分主城池帑廩及軍卒。其領兵者歲給金二十兩，勝兵三萬，歲亦給金有差。土俗婚聘無媒妁，但納黃金於女家以取之。不設刑禁，犯罪者隨輕重出黃金以贖，惟寇盜則寘諸死。五月遊船，十月遊山，或跨山馬，或乘軟兜。樂有橫笛鼓板，亦能舞。山中多猴，不畏人，呼以霄霄之聲卽出，投以果實，則有大猴先至，土人謂之猴王，先食畢，群猴食其餘。國中有竹園，有鬭鷄鬭豬之戲。屋宇壯麗，飾以金碧。賈人至者，館之賓舍。飲食豐潔。土人被髮。其衣裝纏胷，下至於膝。疾病不服藥，但禱求神佛。民有名而無姓。尚氣好鬭，與三佛齊國有讐，互相攻擊。宋元嘉十二年嘗通中國，後絕。皇朝淳化三年復脩朝貢之禮。其地坦平，宜種植，產稻、蔴、粟、豆，無麥，耕田用牛。民輸十一之租。煮海為鹽。多魚鼈、鷄鴨、山羊，兼椎馬牛以食。果實有大瓜、椰子、蕉子、甘蔗、芋。出象牙、犀角、眞珠、龍腦、瑇瑁、檀香、茴香、丁香、荳蔲、蓽澄茄，降眞香、花簟、番劍、胡椒、檳榔、硫黃、紅花、蘇木、白鸚鵡，亦務蠶織，有雜色繡絲、吉貝、綾布。地不產茶酒，出於椰子及蝦猱丹樹之中，此樹華人未曾見，或以桄榔檳榔釀成，亦自清香。蔗糖其色紅白，味極甘美。以銅、銀、鍮、錫雜鑄為錢，錢六十準金一兩，三十二準金半兩。番商興販，用夾雜金銀，及金銀器皿、五色纈絹、皂綾、川芎、白芷、硃砂、緑礬、白礬、鵬砂、砒霜、漆器、鐵鼎、靑白甆器交易。此番胡椒萃聚，商舶利倍蓰之獲，往往冒禁，潛裁銅錢博換，朝廷屢行禁止興販，番商詭計，易其名曰蘇吉丹。





蘇吉丹


蘇吉丹卽闍婆之支國，西接新拖，東連打板，有山峻極，名保老岸，番舶未到，先見此山，頂聳五峰，時有雲覆其上。其王以五色布纏頭，跣足。路行蔽以凉傘，或皂或白，從者五百餘人，各持鎗劍鏢刀之屬。頭戴帽子，其狀不一，有如虎頭者，如鹿頭者，又有如牛頭、羊頭、雞頭、象頭、獅頭、猴頭者，旁插小旗，以五色纈絹為之。土人男剪髮，女打鬃，皆裸體跣足，以布纏腰。民間貿易，用雜白銀鑿為幣，狀如骰子，上鏤番官印記，六十四隻準貨金一兩，每隻博米三十升，或四十升至百升，其他貿易悉用是，名曰「闍婆金」，可見此國郞闍婆也。架造屋宇與新拖同。地多米穀，巨富之家，倉儲萬餘碩。有樹名波羅蜜，其實如東瓜，皮如栗殼，肉如柑瓣，味極甘美。亦有荔支、芭蕉、甘蔗，與中國同。荔支曬乾可療痢疾，蕉長一尺，蔗長一丈，此為異耳。蔗汁入藥，醞釀成酒，勝如椰子。地之所產，大率與闍婆無異，胡椒最多，時和歲豐，貨銀二十五兩，可博十包至二十包，每包五十升。設有凶歉寇擾，但易其半。採椒之人為辛氣薰廹，多患頭痛，餌川芎可愈。蠻婦搽抹，及婦人染指甲衣帛之屬，多用朱砂。故番商興販，率以二物為貨。厚遇商賈，無宿泊飲食之費。其地連百花園、麻東、打板、禧寧、戎牙路、東峙、打綱、黃麻駐、麻篱、牛論、丹戎武囉、底勿、平牙夷、勿奴孤，皆闍婆之屬國也。打板國東連大闍婆，號戎牙路。〈或作重迦盧。〉居民架造屋宇，與中國同。其地平坦，有港通舟車往來。產靑鹽、綿羊、鸚鵡之屬。番官勇猛，與東邊賊國為姻，彼以省親為名，番舶多遭劫掠之患，甚至俘人以為奇貨，每人換金二兩或三兩，以此商貨遂絕。〈賊國丹戎布羅、琶離、孫他、故論是也。〉打綱、黃麻駐、麻篱、牛論、丹戎武囉、底勿、平牙夷、勿奴孤等國在海島中，各有地主，用船往來。地罕耕種，國多老樹，內產沙糊，狀如麥麵，土人用水為圓，大如綠荳，曬乾入包，儲蓄為糧。或用魚及肉雜以為羹。多嗜甘蔗、芭蕉，搗蔗入藥，醞釀為酒。又有尾巴樹，剖其心，取其汁，亦可為酒。土人壯健凶惡，色黑而紅，裸體文身，剪髮跣足。飲食不用器皿，緘樹葉以從事，食已則棄之。民間博易，止用沙糊，準以升㪷，不識書計。植木為棚，高二丈餘，架屋其上，障葢與新拖同。土產檀香、丁香、荳蔲、花簟、番布、鐵劍、器械等物。內麻篱、丹戎武羅尤廣袤，多蓄兵馬，稍知書計。土產降眞、黃蠟、細香、瑇瑁等物，丹戎武囉亦有之。率不事生業，相尚出海，以舟刼掠，故番商罕至焉。





南毗國、故臨國


南毗國在西南之極。自三佛齊便風月餘可到，國都號蔑阿抹，唐語曰禮司。其主裸體跣足，縛頭纏腰，皆用白布，或著白布窄袖杉，出則騎象，戴金帽，以眞珠珍寶雜拖其上，臂繫金纏，足圈金鋉。儀仗有纛，用孔雀羽為飾，柄拖銀朱，凡二十餘人，左右翊衞，從以番婦，擇貌壯奇偉者前後約五百餘人，前者舞導，皆裸體跣足，止用布纏腰，後者騎馬，無鞍，纏腰束髮，以眞珠為纓絡，以眞金為纏鋉。用腦麝雜藥塗體，蔽以孔雀毛傘，其餘從行官屬，以白番布為袋，坐其上，名曰布袋轎，以扛舁之。扛包以金銀，在舞婦之前。國多沙地。王出，先差官一員及兵卒百餘人持水灑地，以防颶風播揚。飲食精細，鼎以百計，日一易之。有官名翰林，供王飲食，視其食之多寡，每裁納之，無使過度。或因而致疾，則嘗糞之甘苦以療治之。國人紫色，耳輪垂肩。習弓箭，善刀矟，喜戰鬭。征伐皆乘象，臨敵以綵纈纏頭。事佛尤謹。地暖無寒，米、穀、麻、豆、麥、粟、芋、菜，食用皆足，價亦廉平。鑿雜白銀為錢，鏤官印記，民用以貿易。土產眞珠、諸色番布、兜羅錦。國有淡水江，乃諸流湊匯之處。江極廣衰，傍有山突兀，常有星現其上，秀氣鍾結，產為小石如猫兒睛。其色明透，埋於山坎中，不時山水發，淜洪推流。官時差人乘小舸採取，國人珍之。故臨、胡茶辣、甘琶逸、弼離沙、麻囉華、馮牙囉、麻哩抹、都奴何、啞哩喏、嗷囉囉哩皆其屬國也。其國最遠，番舶罕到。時羅巴、智力干父子，其種類也，今居泉之城南。土產之物，本國運至吉囉、達弄、三佛齊，用荷池纈絹、甆器、樟腦、大黃、黃連、丁香、腦子、檀香、荳蔲、沉香為貨，商人就博易焉。故臨國自南毗舟行，順風五日可到，泉舶四十餘日到藍里住冬，至次年再發，一月始達。土俗大率與南毗無異。土產椰子、蘇木，酒用蜜糖和椰子花汁醞成。好事弓箭，戰鬭臨敵以綵纈纏髻。交易用金銀錢，以銀錢十二準金錢之一。地暖無寒。每歲自三佛齊、監篦、吉陀等國發船，博易用貨亦與南毗同。大食人多寓其國中。每浴畢，用鬱金塗體，葢欲仿佛之金身。





胡茶辣國


胡茶辣國，管百餘州，城有四重。國人白淨，男女皆穴耳，墜重環，着窄衣，纏縵布，戴白煖耳，躡紅皮鞋。人禁葷食，有佛宇四千區，內約二萬餘妓，每日兩次歌獻佛飯及獻花。獻花用吉貝線纈縛為毬，日約用三百斤。有戰象四百餘隻，兵馬約十萬。王出入乘象。頂戴冠。從者各乘馬持劍。土產靑碇至多，紫鑛、苛子、諸色番布，每歲轉運就大食貨賣。





麻囉華國


麻囉華國，與胡茶辣連接。其國管六十餘州，有陸路，衣服風俗與胡茶辣國同。產白布甚多，每歲約發牛二千餘隻駞布，就陸路往他國博易。





注輦國、鵬茄囉國、南尼華囉國


注輦國


注輦國，西天南印度也，東距海五里，西至西天竺千五百里，南至羅蘭二千五百里，北至頓田三千里。自古不通商，水行至泉州約四十一萬一千四百餘里。欲往其國，當自故臨易舟而行，或云蒲甘國亦可往。其國有城七重，高七尺，南北十二里，東西七里。每城相去百步，四城用磚，二城用土，最中城以木為之，皆植花菓雜木。第一第二城皆民居，環以小濠， 第三第四城侍郞居之，第五城王之四子居之，第六城為佛寺，百僧居之，第七城卽王之所居。屋四百餘區所，統有三十一部落。其西十二，曰只都尼、施亞盧尼、羅琶離鼈琶移、布林琶布尼、古檀布林蒲登、故里、婆〈（《宋史‧注輦傳》作「娑」）〉輪岑、本蹄揭蹄、閻黎池离、那部尼、遮古林、亞里者林；其南八，日無雅加黎麻藍、眉古黎苦低、舍里尼、密多羅摩、伽藍蒲登、蒙伽林伽藍、琶里琶离游、亞林池蒙伽藍；其北十二，曰撥羅耶、無沒离江、注林、加里蒙伽藍、漆結麻藍、握折蒙伽藍、皮林伽藍、蒲稜和藍、堡琶來、田注离、盧娑〈（《宋史‧注輦傳》作「婆」）〉囉、迷蒙伽藍。民有罪，命侍郞一員處治之，輕者縶於木格，笞五七十至一百，重者卽斬，或以象踐殺之。其宴則王與四侍郞膜拜于階，遂共作樂歌舞，不飲酒而食肉。俗衣布。亦有餅餌。掌饌執事用妓，近萬餘家，日輪三千輩祗役。其嫁娶先用金銀指環，使媒婦至女家，後三日會男家親族，約以田土、生畜、檳榔酒等，稱其有無為禮；女家復以金銀指環、越諾布及女所服錦衣遺壻。若男欲離女，則不敢取聘財，女欲却男，則倍償之。其國賦税繁重，客旅罕到。輿西天諸國鬭戰，官有戰象六萬，皆高七八尺，戰時象背立屋，載勇士，遠則用箭，近則用槊，戰勝者象亦賜號，以旌其功。國人尚氣輕生。或有當王前用短兵格鬭死而無悔。父子兄弟不同釜而爨，不共器而食，然甚重義。地產眞珠、象牙、珊瑚、玻璃、檳榔、豆蔲、琉璃、色絲布、吉貝布。獸有山羊、黃牛。禽有山鷄、鸚鵡。果有餘甘、藤蘿、千年棗、椰子、甘羅、崑崙梅、波羅蜜之類。花有白茉莉、散絲、虵臍、佛桑、麗秋、靑黃碧婆羅、瑤蓮、蟬紫、水蕉之類。五穀有綠黑豆、麥、稻。地宜竹。自昔未嘗朝貢。大中祥符八年，其主遣使貢眞珠等，譯者導其言曰：「願以表遠人慕化之意。」詔閤門祗侯史祐之館伴宴，錫恩例同龜兹使。適値承天節，其使獲預啓聖院祝壽。至熙寧十年，又貢方物，神宗遣內侍勞問之。其餘南尼華囉等國，不啻百餘，悉冠以西天之名。又有所謂王舍城者，俗傳自交趾之北至大理，大理西至王舍城不過四十程。按賈耽《皇華四達記》云，自安南通天竺，是有陸可通其國。然達麽之來，浮海至番禺，豈陸程迂迴，不如海道之迅便歟！





鵬茄囉國


西天鵬茄囉國，都號茶那咭，城圍一百二十里。民物好勝，專事剽奪。以白砑螺殼磨治為錢。土產寶劍、兜羅綿等布。或謂佛敎始於此，唐三藏玄奘取經曾到。





南尼華囉國


西天南尼華囉國，城有三重。人早晚浴以鬱金塗體，效佛金色。多稱婆羅門，以為佛眞子孫。屋壁坐席，悉塗牛糞相尚，以此為潔，家置壇崇三尺，三級而升，每晨焚香獻花，名為供佛。大食番至其國，則坐之門外，館之別室，具供帳器皿。婦人犯奸輒殺之，官不問。土產上等木香、細白花蘂布。人多食酥酪飯豆菜，少食魚肉。道通西域，西域忽有輕騎來劫，但閉門距之，數日乏糧自退。





大秦國


大秦國〈一名犁軒〉，西天諸國之都會，大食番商所萃之地也。其王號麻囉弗，理安都城，以帛織出金字纏頭，所坐之物則織以絲罽。有城市里巷，王所居舍，以水精為柱，以石灰代瓦，多設簾幃，四圍開七門，置守者各三十人。有他國進貢者，拜於堦戺之下，祝壽而退。其人長大美皙，頗類中國，故謂之大秦。有官曹簿領，而文字習胡。人皆髦頭，而衣文繡，亦有白葢小車旌旗之屬，及十里一亭，三十里一堠。地多獅子，遮害行旅，不百人持兵器偕行，易為所食。宮室下鑿地道通禮拜堂一里許。王少出，惟誦經禮佛，遇七日卽由地道往禮拜堂拜佛，從者五十餘人。國人罕識王面。若出遊則騎馬，用傘，馬之頭頂皆飾以金玉珠寶。遞年大食國王有號素丹者，遣人進貢。如國內有警，卽令大食措置兵甲撫定。所食之物，多飯餅肉，不飲酒，用金銀器以匙挑之，食已卽以金盤貯水濯手。土產琉璃、珊瑚、生金、花錦、縵布、紅瑪瑙、眞珠，又出駭鷄犀，駭鷄犀卽通天犀也。漢延嘉初，其國主遣使自日南徼外來獻犀、象、瑇瑁，始通中國，所供無他珍異，或疑使人隱之。晉太康中又來貢。或云其國西有弱水、流沙，近西王母，幾於日所入也。接杜還《經行記》云：「拂桑國在苫國西，亦名大秦。其人顏色紅白，男子悉著素衣，婦人皆服珠錦。好飲酒，尚乾餅，多工巧，善織絡。地方千里，勝兵萬餘，與大食相禦。西海中有市，客主同和，我往則彼去，彼來則我歸。賣者陳之於前，買者酬之於後，皆以其直置諸物旁，待領直然後收物，名曰《鬼市》。」





天竺國


天竺國隸大秦國，所立國主悉由大秦選擇。俗皆辮髮，垂下兩鬢及頂，以帛纏頭。所居以石灰代瓦，有城郭居民。王服錦罽，為螺髻於頂，餘髮剪之使短。晨出坐㲪皮，〈㲪乃獸名。〉用朱蠟飾之，畫雜物於其上，羣下皆禮拜祝壽。出則騎馬，鞍轡皆以烏金銀鬧裝，從者三百人，執矛劍之屬。妃衣大袖鏤金紅衣，歲一出，多所賑施。國有聖水，能止風濤，番商用琉璃缾盛貯，猝遇海敭波，以水灑之則止。後魏宣武時，嘗遣使獻駿馬，云其國出獅子、貂、豹、橐、犀、象、瑇瑁、金、銅、鐵、鉛、錫、金縷織成金罽、白疊、𣰅㲪，有石如雲母而色紫，裂之則薄如蟬翼，積之則如紗，縠有金剛石，似紫石英，百鍊不銷，可以切玉，又有旃檀等香，甘蔗、石蜜諸果。歲與大秦、扶南貿易，以齒貝為貨。俗工幻化。有弓箭甲矟飛梯地道及木牛流馬之法，而怯於戰鬭。善天文算曆之術，皆學《悉曇章》書，〈以下闕七字。〉以貝多樹葉為紙。唐貞觀、天授中，嘗遣使人貢。雍熙間有僧囉護哪航海而至，自言天竺國人，番商以其胡僧，競持金繒珍寶以施，僧一不有，買隙地建佛刹于泉之城南，今寶林院是也。





大食國


大食在泉之西北，去泉州最遠。番舶艱於直達，自泉發船四十餘日，至藍里博易住冬，次年再發，順風六十餘日方至其國。本國所產，多運載與三佛齊貿易，賈轉販以至中國。其國雄壯，其地廣袤。民俗侈麗，甲於諸番，天氣多寒，雪厚二三尺，故貴氊毯。國都號蜜徐篱，〈或作麻囉拔。〉據諸蕃衝要。王頭纏織錦番布，朔望則戴八面純金平頂冠，極天下珍寶，皆施其上。衣錦衣，繫玉帶，躡間金履。其居以瑪瑙為柱，以綠甘〈石之透明如水晶者。〉為壁，以水晶為瓦，以碌石為塼，以活石為灰。帷幕之屬，悉用百花錦，其錦以眞金線夾五色絲織成。檯榻飾以珠寶。塔砌包以純金。器皿鼎竈雜用金銀，結眞珠為簾。每出朝坐於簾後。官有丞相，披金甲，戴兜鍪，持寶劍，擁衞左右。餘官曰太尉，各領兵馬二萬餘人，馬高七尺，用鐵為鞋，士卒驍勇，武藝冠倫。街闊五丈餘，就中鑿二丈深四尺，以備駱駞馬牛馱負物貨，左右鋪砌靑黑石板，尤極精緻，以便來往。民居屋宇與中國同，但瓦則以薄石為之。民食專仰米穀，好嗜細麵蒸羊，貧者食魚菜菓實，皆甜無酸，取蒲萄汁為酒，或用糖煮香藥為思酥酒，又用蜜和香藥作眉思打華酒，其酒大煖。巨富之家博易金銀以量為秤。市肆誼譁，金銀綾錦之類種種萃聚。工匠技術咸精其能。王與官民皆事天，有佛名麻霞勿。七日一削髮翦甲，歲首清齋念經一月，每日五次拜天。農民耕種無水旱之憂，有溪澗之水足以灌漑，其源不知從出，當農隙時，其水止平兩岸，及農務將興，漸漸汎溢，日增一日，差官一具視水候至廣行勸集齊時，耕種足用之後，水退如初。國有大港，深二十餘丈，東南瀕海，支流達於諸路。港之兩岸皆民居，日為墟市，舟車輻湊，麻、麥、粟、豆、糖、麪、油、柴、鷄、羊、鵝、鴨、魚、蝦、棗圈、蒲萄、雜菓皆萃焉。土地所出，眞珠、象牙、犀角、乳香、龍涎、木香、丁香、肉荳蔲、安息香、蘆薈、沒藥、血碣、阿魏、膃肭臍、鵬砂、琉璃、玻瓈、硨磲、珊瑚樹、猫兒睛、梔子花、薔薇水、沒石子、黃蠟、織金軟錦、駞毛布、兜羅綿、異緞等。番商興販，係就三佛齊、佛囉安等國轉易。麻囉抹、施曷、奴發、啞四包閑、囉施美、木俱蘭、伽力吉、毗喏耶、伊祿、白達、思蓮、白蓮、積吉、甘眉、蒲花羅、層拔、弼琶囉、勿拔、甕篱、記施、麻嘉、弼斯羅、吉甆尼、勿斯离皆其屬國也。其國本波斯之別種。隋大業中有波斯之桀黠者，探穴得文石以為瑞，乃糾合其衆，剽略資貨，聚徒浸盛，遂自立為王，據有波斯國之西境。唐永徽以後，屢來朝貢。其王盆尼末換之前，謂之白衣大食。阿婆羅拔之後，謂之黑衣大食。皇朝乾德四年，僧行勒游西域，因賜其王書，以招懷之。開寶元年，遣使來朝貢。四年，同占城、闍婆致禮物于江南李煜，煜不敢受，遣使上其狀，因詔自今勿以為獻。淳化四年，遣副使李亞勿來貢，引對於崇政殿，稱其國與大秦國為鄰，土出象牙、犀角。太宗問取犀象何法？對日：「象用象媒，誘至漸近，以大繩羈縻之耳；犀則使人升大樹，操弓矢伺其至，射而殺之，其小者不用弓矢亦可捕獲。」賜以襲衣冠帶，仍賜黃金，準其所貢之直。雍熙三年，同賓瞳龍國來朝。咸平六年，又遣麻尼等貢眞珠，乞不給回賜。眞宗不欲違其意，竢其還，優加恩禮。景德元年，其使與三佛齊、蒲甘使同在京師，留上元觀燈，皆賜錢縱飲。四年，偕占城來貢，優加館餼，許覽寺觀苑囿。大中祥符車駕東封，其主陁婆離上言，願執方物赴泰山，從之。四年祀汾陰，又來。詔令陪位。舊傳廣州言大食國人無西忽盧華，百三十歲，耳有重輪，貌甚偉異，自言遠慕皇化，附古邏國舶船而來，詔賜錦袍銀帶，加束帛。元祐、開禧間各遣使人貢。有番商曰施那幃，大食人也。蹻寓泉南，輕財樂施，有西土氣習，作叢塚於城外之東南隅，以掩胡賈之遺骸。提舶林之奇記其實。





麻嘉國


麻嘉國自麻囉拔國西去，陸行八十餘程方到。乃佛麻霞勿所生之處，佛居用五色玉甃成。每歲遇佛忌辰，大食諾國皆至瞻禮，爭持金銀珍寶以施，仍用錦綺覆其居。後有佛墓，畫夜常有霞光，人莫能近，過則合眼。若人臨命終時，摸取墓上土塗胷，云可乘佛力超生。





層拔國


層拔國在胡茶辣國南海島中，西接大山。其人民皆大食種落，遵大食敎度。纏靑番布，躡紅皮鞋。日食飯麪、燒餅、羊肉。鄉村山林多障岫層疊，地氣暖無寒。產象牙、生金、龍涎、黃檀香。每歲胡茶辣國及大食邊海等處發船販易，以白布、甆器、赤銅、紅吉貝為貨。





弼琶囉國


弼琶囉國，有四州，餘皆村落，各以豪強相尚。事天不事佛。土多駱駞、綿羊，以駱駞肉幷乳及燒餅為常饌。產龍涎，大象牙及大犀角，象牙有重百餘斤，犀角重十餘斤。亦多木香、蘇合香油、沒藥，瑇瑁至厚。他國悉就販焉。又產物名駱駞鶴，身項長六七尺，有翼能飛，但不甚高。獸名徂蠟，狀如駱駞，而大如牛，色黃，前脚高五尺，後低三尺，頭高向上，皮厚一寸。又有騾子，紅、白、黑三色相間，紋如經帶，皆山野之獸，往往駱駞之別種也。國人好獵，時以藥箭取之。





勿拔國


勿拔國，邊海有陸道可到大食。王紫棠色，纏頭衣杉，遵大食敎度為事。





中理國


中理國人露頭跣足，纏布不敢着杉，惟宰相及王之左右乃着杉纏頭以別。王居用磚甓甃砌，民屋用葵茆苫蓋。日食燒麪餅、羊乳、駱駞乳，牛羊駱駞甚多，大食惟此。國出乳香。人多妖術，能變身作禽獸或水族形，驚眩愚俗，番舶轉販，或有怨隙，作法咀之，其船進退不可知，與勸解方為釋放，其國禁之甚嚴。每歲有飛禽泊郊外，不計其數，日出則絕不見其影，國人張羅取食之，其味極佳。惟暮春有之，交夏而絕，至來歲復然。國人死，棺殮畢欲殯，凡遠近親戚慰問，各舞劔而入，噉問孝主死故。若人殺死，我等當刃殺之報仇。孝主答以非人殺之，自係天命，乃投劔慟哭。每歲常有大魚死，飄近岸，身長十餘丈，徑高二丈餘，國人不食其肉，唯刳取腦髓及眼睛為油，多者至三百餘墱，和灰修舶船，或用點燈，民之貧者取其肋骨作屋桁，脊骨作門扇，截其骨節為臼。國有山與弼琶囉國隔界，周圍四千里，大半無人煙。山出血碣、蘆薈，水出瑇瑁、龍涎，其龍涎不知所出，忽見成塊，或三五斤，或十斤，飄泊岸下，土人競分之，或船在海中驀見探得。





甕蠻國


甕蠻國人物如勿拔國。地主纏頭，繳縵不衣，跣足；奴僕則露首跣足，繳縵蔽體。食燒麵餅、羊肉、幷乳魚菜。土產千年棗甚多，沿海出眞珠，山畜牧馬，極蕃庶。他國貿販，惟買馬與眞珠及千年棗，用丁香、荳蔲、腦子等為貨。





記施國


記施國在海嶼中，望見大食，半日可到，管州不多。王出入騎馬，張皂傘，從者百餘人。國人白淨，身長八尺，披髮打纏，纏長八尺，半纏于頭，半垂於背，衣番杉，繳縵布，躡紅皮鞋。用金銀錢。食麪餅、羊、魚、千年棗，不食米飯。土產眞珠、好馬。大食歲遣駱駝負薔薇水、梔子花、水銀、白銅、生銀、朱砂、紫草、細布等下船，至本國，販於他國。





白達國


白達國係大食諸國之一都會。自麻囉拔國約陸行一百三十餘程，過五十餘州乃到。國極強大，軍馬器甲甚盛。王乃佛麻霞勿直下子孫，相襲傳位，至今二十九代，經六七百年。大食諸國或用兵相侵，皆不敢犯其境。王出張皂葢，金柄，其頂有玉師子，背負一大金月，閃耀如星，雖遠可見。城市衢陌民居豪侈。多寶物珍段。少米魚菜，人食餅肉酥貉。產金銀、碾花上等琉璃、白越諾布、蘇合油。國人相尚以好雪布纏頭及為衣服。七日一次削髮剪爪甲。一日五次禮拜天。遵大食敎度，以佛之子孫，故諸國歸敬焉。





弼斯囉國


弼斯囉國地主出入，騎從千餘人，盡帶鐵甲，將官帶連環鎖子甲。聽白達節制。人食燒麵餅羊肉。天時寒暑稍正，但無朔望。產駱駞、綿羊、千年棗。每歲記施、甕蠻國常至其國般販。





吉慈尼國


吉慈尼國自麻囉拔國約一百二十程可到，地近西北，極寒，冬雪至春不消。國有大山圍遶，鑿山為城，方二百餘里，外環以水。有禮拜堂二百餘，官民皆赴堂禮拜，謂之廚〈或作除。〉幭，民多豪富，居樓閣，至有五七層者。多畜牧駞馬。人食餅肉乳酪，少魚米，或欲飲飯，以牛湩拌水飲之。王手臂過膝。有戰馬百匹，各高六尺餘。騾數十匹，亦高三尺。出則更迭乘之，所射弓數石，五七人力不能挽。馬上使鐵鎚，重五十餘斤。大食及西天諸國皆畏焉。土產金銀、越諾布、金絲錦、五色駞毛段、碾花琉璃、蘇合油、無名異、摩娑石。





勿厮離國


勿厮離國，其地多石山，秋露沆瀣，日曬卽凝，狀如糖霜，採而食之，清涼甘腴，葢眞甘露也。山有天生樹，一歲生栗，名蒲蘆，次歲生沒石子。地產火浣布、珊瑚。





蘆眉國


蘆眉國，自麻囉拔西陸行三百餘程始到，亦名眉路骨國。其城屈曲七重，用黑光大石甃就，每城相去千步。有番塔三百除，內一塔高八十丈，容四馬並驅而上，內有三百六十房。人皆纏頭塌頂，以色毛段為衣。以肉麵為食，以金銀為錢。有四萬戶織錦為業。地產絞綃、金字越諾布、間金間絲織錦綺、摩娑石、無名異、薔薇水、梔子花、蘇合油、鵬砂、及上等碾花琉璃。人家好畜駞馬犬。





木蘭皮國


木蘭皮國。大食國西有巨海，海之西有國不可勝數。大食巨艦所可至者，木蘭皮國爾。自大食之陁盤地國發舟，正西涉海百餘日方至其國。一舟可容數千人，舟中有酒食肆機杼之屬，言舟之大者莫木蘭皮若也。國之所產極異，麥粒長三寸，瓜圍六尺，可食二三十人，榴重五斤，桃重二斤，香圓重二十餘斤，萵苣菜每莖可重十餘斤，其葉長三四尺。米麥開地窖藏之，數十年不壞。產胡羊，高數尺，尾大如扇，春剖腹取脂數十斤，再縫合而活，不取則發臕脹死。陸行二百程，日晷長三時，秋月西風忽起，人獸速就水飲乃生，稍遲則渴死。





勿斯里國


勿斯里國，屬白達國節制。國王白皙，打纏頭，着番杉，穿皂靴。出人乘馬，前有看馬三百匹，鞍轡盡飾以金寶，有虎十頭，縻以鐵索，伏虎者百人，弄鐵索者五十人，持擂棒者一百人，臂鷹者三十人，又千騎圍護，有親奴三百，各帶甲持劔，二人持御器械導王前，其後有百騎鳴鼓，儀從甚都。國人惟食餅肉，不食飯。其國多旱，管下一十六州，周回六十餘程，有雨則人民耕種反為之漂壞。有江水極清甘，莫知水源所出，歲旱諸國江水皆消減，惟此水如常，田疇充足，農民藉以耕種，歲率如此。人至有七八十歲不識雨者。舊傳蒲囉牛第三代孫名十宿，曾據此國，為其無雨。恐有旱乾之患，遂於近江擇地置三百六十鄉村，村皆種麥，遞年供國人日食，每村供一日，三百六十村可足一年之食。又有州名憩野，傍近此江。兩年或三年必有一老人自江水中出，頭髮黑短，鬚鬢皓白，坐於水中石上，惟現半身，掬水洗面、剔甲，國人見之，知其為異，近前拜問今歲人民吉凶。如其人不語若笑，則其年豐稔，民無扎瘥；若蹙額，則是年或次年必有凶歉疾疫，坐良久復沒不見。江中有水駱駞、水馬，時登岸齧草，見人則沒入水。





遏根陀國


遏根陀國，勿斯里之屬也。相傳古人異人徂葛尼，於瀕海建大塔，下鑿地為兩屋，塼結甚密，一窖糧食，一儲器械，塔高二百丈，可通四馬齊驅而上，至三分之二，塔心開大井，結渠透大江以防他國兵侵，則舉國據塔以拒敵，上下可容二萬人，內居守而外出戰。其頂上有鏡極大，他國或有兵船侵犯，鏡先照見，卽預備守禦之計。近年為外國人投塔下。執役掃洒數年，人不疑之，忽一日得便，盜鏡抛沉海中而去。





海上雜國


晏陀蠻國


晏陀蠻國，自藍無里去細蘭國，如風不順，飄至一所，地名晏陀蠻，海中有一大嶼，內有二山，一大一小，其小山全無人煙，其大山周圍七十里，山中之人，身如黑漆，能生食人，船人不敢艤岸。山內無寸鐵，皆以硨磲、蚌殼磨銛為刃。上有聖跡渾金床，承一死人，經代不朽，常有巨蛇衞護，蛇身毛長二尺，人不敢近。有井，每歲兩次水溢流入於海，所過砂石，經此水浸皆成金。闔山人常祭此井，如銅鉛鐵錫用火燒紅，取此水沃之輒變成金。舊傳曾有商舶壞船，人扶竹木，隨流飄至此山，知有聖水，潛以竹筒盛滿，乘木筏隨浪飄漾至南毗國，以水獻南毗國王，試之果驗，南毗王遂興兵謀奄有其山，船未至間，遭惡風飄回，船人漂至山，盡為山蠻所食，葢此山有金床異人，密有神護，不令人近也。





崑崙層期國


崑崙層期國，在西南海上，連接大海島，常有大鵬飛蔽日移晷。有野駱駞，大鵬遇則呑之。或拾鵬翅，截其管，可作水桶。土產大象牙、犀角。西有海島，多野人，身如黑漆，虯髮，誘以食而擒之，轉賣與大食國為奴，獲價甚厚，託以管鑰，謂其無親屬之戀也。





沙華公國


沙華公國，其人多出大海劫奪，得人縛而賣之闍婆。又東南有野島，蠻賊居之，號麻囉奴，商船飄至其國，羣起擒人，以巨竹夾燒而食之。其賊首鑽齒，皆以黃金裝飾。取人腦蓋為飲食器。其島愈深，其賊愈甚。





女人國


又東南有女人國，水常東流，數年水一泛漲，或流出蓮肉，長尺餘，桃核長二尺，人得之，則以獻于女王。昔常有舶舟，飄落其國，羣女攜以歸，數日，無不死，有一智者，夜盜船亡命，得去，遂傳其事。其國女人遇南風盛發，裸而感風，卽生女也。西海亦有女國，其地五男三女，以女為國王，婦人為吏職，男子為軍士。女子貴，則多有侍男，男子不得有侍女。生子從母姓。氣候多寒，以射獵為業。出與大秦、天竺博易，其利數倍。





波斯國


波斯國，在西南海上，其人肌理甚黑，鬢髮皆虯，以靑花布纏身，以兩金串鈐手。無城郭。其王早朝以虎皮蒙杌疊足坐，羣下膜拜而退。出則乘軟兠或騎象，從者百餘人，執劍呵護。食餅、肉、飯，盛以甆器，掬而啗之。





茶弼沙國


茶弼沙國，城方一千餘里。王著戰袍，縛金帶，頂金冠，穿皂靴，婦人著眞珠杉。土產金寶極多。人民住屋有七層，每一層乃一家。其國光明，係太陽沒入之地，至晚日入，其聲極震，洪於雷霆，每於城門用千人吹角嗚鑼擊鼓，雜混日聲，不然則孕婦及小兒聞日聲驚死。





斯加里野國


斯加里野國，近蘆眉國界，海嶼濶一千里，衣服風俗語音與蘆眉同。本國有山穴至深，四季出火，遠望則朝煙暮火，近觀則火勢烈甚，國人相與杠舁大石，重五百斤或一千斤抛擲穴中，須臾爆出，碎如浮石。每五年一次，火從石出流轉至海邊復回，所過林木，皆不燃燒，遇石則焚爇如灰。





默伽獵國


默伽獵國，王逐日誦經拜天，打纏頭，着毛段番衫，穿紅皮鞋。敎度與大食國一同。王每出入乘馬，以大食佛經用一函乘在駱駞背前行。管下五百餘州，各有城市。有兵百萬，出入皆乘馬。人民食餅肉，有麥無米，牛羊駱駞菓實之屬甚多。海水深二十丈，產珊瑚樹。





渤泥國


渤泥在泉之東南，去闍婆四十五日程，去三佛齊四十日程，去占城與麻逸各三十日程，皆以順風為則。其國以板為城，城中居民萬餘人，所統十四州。王居覆以貝多葉，民舍覆以草。王之服色，略做中國，若裸體跣足，則臂佩金圈，手帶金練，以布纏身。坐繩床。出則施大布單坐其上，衆舁之，名曰「軟囊」，從者五百餘人，前持刀劔器槭，後捧金盤，貯香腦檳榔等從。以戰船百餘隻為衞，戰鬭則持刀披甲，甲以銅鑄，狀若大筒，穿之於身，護其腹背。器皿多用金。地無麥，有麻、稻，以沙糊為糧。〈沙糊詳見黃麻駐。〉又有羊及雞魚。無絲蠶，用吉貝花織成布。有尾巴樹、加蒙樹、椰子樹，以樹心取汁為酒。富室之婦女，皆以花錦銷金色帛纏腰，婚聘先以酒，檳榔次之，指環又次之，然後以吉貝布，或量出金銀成禮。喪葬有棺歛，以竹為轝，載棄山中，二月始耕則祀之，凡七年則不復祀矣。以十二月七日為歲節。地多熱。國人宴會，鳴鼓吹笛擊鉢歌舞為樂。無器皿，以竹編貝多葉為器，食畢則棄之。其國鄰於底門國。有藥樹，取其根煎為膏服之，仍塗其體，兵刃所傷皆不死。土地所出，梅花腦、速腦、金脚腦、米腦、黃蠟、降眞香、瑇瑁。番商興販，用貨金、貨銀、假錦、建陽錦、五色絹、五色茸、琉璃珠、琉璃瓶子、白錫、烏鉛、網墜、牙臂環、臙脂、漆椀楪、靑甆器等博易。番舶抵岸三日，其王與眷屬率大人〈王之左右，號曰大人。〉到船問勞，船人用錦藉跳板迎肅，欸以酒醴，用金銀器皿禒蓆凉傘等分獻有差。旣泊舟登岸，皆未及博易之事，商賈日以中國飲食獻其王，故舟往佛泥，必挾善庖者一二輩倶。朔望並講賀禮，幾月餘，方請其王與大人論定物價。價定，然後鳴鼓以召遠近之人，聽其貿易。價未定而私貿易者罰。俗重商賈。有罪抵死者罸而不殺。船回日，其王亦釃酒椎牛祖席，酢以腦子、番布等。稱其所施，舶舟雖貿易迄事，必候六月望日排辨佛節然後出港，否則有風濤之厄。佛無他像，茅舍數層，規制如塔，下置小龕，罩珠二顆，是謂聖佛。土人云：「二珠其初猶小，今漸大如拇指矣。」遇佛節，其王親供花菓者三日，國中男女皆至。太平興國二年，遣使蒲亞利等貢腦子、瑇瑁、象牙、檀香。其表緘封數重，紙類木皮而薄，瑩滑，色微綠，長數尺，博寸餘，卷之僅可盈握。其字細小，橫讀之，譯以華言云：「渤泥國王向打稽首拜，皇命萬歲萬歲萬萬歲。」又言：「每年修貢，易飄泊占城，乞詔占城今後勿留。」館其使於禮賓院，優遣之。元豐五年又遣使來貢。西龍官、什廟、日麗、胡蘆蔓頭、蘇勿里、馬膽逾馬喀居海島中，用小船來往，服色飲食與渤泥同。出生香、降眞香、黃蠟、瑇瑁。商人以白甆器、酒、米、粗鹽、白絹、貨金易之。





麻逸國


麻逸國，在渤泥之北，團聚千餘家，夾溪而居。土人披布如被，或腰布蔽體。有銅佛像，散布草野，不知所自。盜少。至其境，商舶入港，駐於官場前，官場者，其國闤闠之所也，登舟與之雜處。酋長日用白傘，故商人必賚以為贐。交易之例，蠻賈叢至，隨𤿤篱搬取物貨而去，初若不可曉，徐辨認搬貨之人，亦無遺失。蠻賈迺以其貨轉入他島嶼貿易，率至八九月始歸，以其所得準償舶商，亦有過期不歸者。故販麻逸舶囘最晚。三嶼、白蒲延、蒲里嚕、里銀、東流新、里漢等，皆其屬也。土產黃蠟、吉貝、眞珠、瑇瑁、藥檳榔、于達布。商人用甆器、貨金、鐵鼎、鳥鉛、五色瑠璃珠、鐵針等博易。





三嶼、蒲哩嚕


三嶼乃麻逸之屬，曰加麻延、巴姥酉、巴吉弄，各有種落，散居島嶼，舶舟至則出而貿易，總謂之三嶼。其風俗大略與麻逸同。每聚落各約千餘家，地多崇岡疊嶂，峭拔如壁，憑高依險，編茅為屋。山無水源，婦女以首絫擎二三甕，取水於溪，登陟如履平地。窮谷別有種落，號海膽，人形而小，眼圓而黃，虬髮露齒，巢於木顚，或三五為羣，跧伏榛莽，以暗箭射，人多罹其害。投以甆椀，則俯拾忻然跳呼而去。番商每抵一聚落，未敢登岸，先駐舟中流，鳴鼓以招之，蠻賈爭棹小舟，持吉貝、黃蠟、番布、椰子簟等至與貿易。如議之價未決，必賈豪自至説諭，餽以絹傘甆器籐籠，仍留一二輩為質，然後登岸互市，交易畢，則返其質，停舟不過三四日，又轉而之他。諸蠻之居環繞三嶼，不相統屬。其山倚東北隅，南風時至，激水衝山，波濤迅駛，不可泊舟，故販三嶼者率四五月間卽理歸棹。博易用甆器、皂綾、纈絹、五色燒珠、鉛網墜、白錫為貨。蒲哩嚕與三嶼聯屬，聚落差盛，人多猛悍，好攻刼。海多鹵股之石，搓牙如枯木芒刃，銛於劍戟，舟過其側，預曲折以避之。產靑琅玕、珊瑚樹，然絕難得。風俗博易，與三嶼同。





流求國


流求國當泉州之東，舟行約五六日程。王姓歡斯，土人呼為「可老」，王所居曰波羅檀洞。塹栅三重，環以流水，植棘為藩，殿宇多彫刻禽獸。男女皆以白紵繩纏髮，從頭後盤繞，及以雜紵雜毛為衣，製裁不一。織藤為笠，飾以羽毛。兵有刀矟弓箭劍鼓之屬，編熊豹皮為甲。所乘之車刻獸為像，導從僅數十人。無賦斂，有事則均税。不知節朔，眎月盈虧以紀時。父子同床而寢。曝海水為鹽，釀米麯為酒。遇異味先進尊者。肉有熊羆豺狼，尤多豬雞，無牛羊驢馬。厥土沃壤，先用火燒，然後引水灌注，持鍤僅數寸而墾之。無他奇貨，尤好剽掠，故商賈不通。土人間以所產黃蠟、土金、氂尾、豹脯，往售於三嶼。旁有毗舍耶、談馬顏等國。





毗舍耶


毗舍耶語言不通，商販不及，袒裸盱睢，殆畜類也。泉有海島曰彭湖，隸晉江縣，與其國密邇，煙火相望，時至寇掠，其來不測，多罹生噉之害，居民苦之。淳熙間，國之酋豪常率數百輩猝至泉之水澳、圍頭等村，恣行兇暴，戕人無數，淫其婦女，已而殺之。喜鐵器及匙筯。人閉戶則免，但刓其門圈而去。擲以匙筯、則俯拾之，可緩數步。官軍擒捕，見鐵騎則競刓其甲，駢首就戮，而不知悔，臨敵用標鎗，繫繩十餘丈為操縱，葢愛其鐵不忍棄也。不駕舟楫，惟以竹筏從事，可摺疊如屏風，急則羣昇之泅水而遁。





新羅國


新羅國，弁韓遺種也。其國與泉之海門對峙。俗忌陰陽家子午之説，故興販必先至四明，而後再發，或曰泉之水勢漸低，故必經由四明。有大族曰金氏、朴氏。唐武德中封眞金為樂浪郡王，其後常為君長。開耀中遣使乞唐禮及他文，從之。屋宇器用服飾官屬略倣中國。其治峻法以繩下，故少犯，道不拾遺。婚娶不用幣。人知書喜學，厮役之家亦相矜勉。里有庠，扁日局堂，處子弟之未婚者習書射於其中，三歲一試，舉人有進士筭學諸科，故號君子國。地宜粳稻，有橐駞水牛，不用錢，第以米博易。民家器皿悉銅為之。樂有二品，曰庫樂，曰鄉樂。開元中嘗遣邢璹為弔使。五代同光、長興中，各遣使修朝貢禮。皇朝建隆二年遣使來貢。興國二年又貢。其國信陰陽鬼神之事，多拘忌。中國使至，必涓吉而後具禮受詔，每受詔亦為謝表，粗有文采。地出人參、水銀、麝香、松子、榛子、石決明、松塔子、防風、白附子、茯苓、大小布、毛施布、銅磬、瓷器、草蓆、鼠毛筆等。商舶用五色纈絹及建本文字博易。





倭國


倭國在泉之東北，今號日本國。以其國近日出，故名。或曰惡舊名改之。國方數千里，西南至海，東北限以大山，山外卽毛人國，凡五畿、七道、三島，三千七百七十二鄉，四百一十四驛，八十八萬三千餘丁。地多山林，無良田，嗜海錯。俗多文身，自謂泰伯之後。又言上古使至中國，皆自稱大夫。昔夏少康之子封於會稽，斷髮文身，以避蛟龍之害。今倭人沉沒取魚，亦文身以厭水族。計其道里，在會稽之正東，寒暑大類中國。王以王為姓，歷七十餘世不易，文武皆世官。男子衣橫幅，結束相連，不施縫綴，婦人衣如單被，穿其中以貫頭，一衣率用二三縑，皆被髮跣足。亦有中國典籍，如《五經》、《白樂天文集》之類，皆自中國得之。土宜五穀而少麥。交易用銅錢，以乾元大寶為文。有水牛、驢、羊、犀、象之屬。亦有金銀細絹花布。多產杉木、羅木，長至十四五丈，徑四尺餘，土人解為枋板，以巨艦搬運至吾泉貿易，泉人罕至其國。樂有中國、高麗二部。刀楯弓矢以鐵為鏃，挽射矢不能遠，詰其故，以其國中不習戰鬭。有屋字，父母兄弟臥息異處，飲食用俎豆，嫁娶不持錢帛。死有棺無槨，封土為塚，初喪哭拉不食肉，已葬舉家入水潔浴，以祓不祥。舉大事則灼骨以占吉凶。不知正歲四時，但計秋收之時以為年紀。人多壽率八九十歲，婦女不淫不妬。無爭訟，或罹于罪，重者族滅，輕者沒其妻孥。以金銀為貢賦，卽其地之陸奧州及別島所產也。其國自後漢嘗通中國，歷魏晉宋隋唐，並遣使修朝貢，國朝雍熙元年，國僧奝然與其徒五六人浮海至，以銅器十餘事獻，極精緻。太宗召見，館於太平興國寺，賜紫衣方袍，撫之甚厚。聞其王一姓傳繼，臣下皆世官，因歎息謂宰臣宋琪、李昉日：「此島夷爾，乃世祚遐久，其臣亦繼襲不絕，此古之道也。」夫以一島夷而動太宗之歎息，豈泰伯用夏變夷之遺風猶有存者歟！





本作品在全世界都属于公有领域，因为作者逝世已经超过100年，并且于1929年1月1日之前出版。





↑ 或作重迦盧。





About this digital edition


This e-book comes from the online library Wikisource[1]. This multilingual digital library, built by volunteers, is committed to developing a free accessible collection of publications of every kind: novels, poems, magazines, letters...

We distribute our books for free, starting from works not copyrighted or published under a free license. You are free to use our e-books for any purpose (including commercial exploitation), under the terms of the Creative Commons Attribution-ShareAlike 3.0 Unported[2] license or, at your choice, those of the GNU FDL[3].

Wikisource is constantly looking for new members. During the realization of this book, it's possible that we made some errors. You can report them at this page[4].

The following users contributed to this book:

Tomchiukc

SamCX

Blahhmosh

Rocket000

Jdx

Boris23

KABALINI

Bromskloss

Tene~commonswiki

AzaToth

Bender235

PatríciaR

Dbenbenn





* * *



↑ https://wikisource.org

↑ https://www.creativecommons.org/licenses/by-sa/3.0

↑ https://www.gnu.org/copyleft/fdl.html

↑ https://wikisource.org/wiki/Wikisource:Scriptorium





