诸蕃志/卷上





以2024年9月21日从维基文库导出





← 李调元序 诸蕃志卷上

志国

作者：赵汝适　南宋 卷下 →

姊妹计划: 数据项





交趾国


交趾，古交州。东南簿海，接占城。西通白衣蛮。北抵钦州。历代置守不绝，赋入至薄，守御甚劳。皇朝重武爱人，不欲宿兵瘴疠之区，以守无用之土。因其献款，从而羁縻之。王系唐姓。服色饮食略与中国同，但男女皆跣足差异耳。每岁正月四日，椎牛飨其属。以七月十五日为大节，家相问遗，官寮以生日献其首。十六日开宴酬之。岁时供佛，不祭先。病不服药。夜不燃灯。乐以蚺蛇皮为前列。〈此句未详，疑有误宇。〉不能造纸笔，求之省地。〈「省地」二字句未详。〉土产沉香、蓬莱香、生金、银、铁、朱砂、珠、贝、犀、象、翠羽、车渠、盐、漆、木绵、吉贝之属。岁有进贡。其国不通商。以此首题，言自近者始也。舟行约十余程抵占城国。





占城国


占城，东海路通广州，西接云南，南至真腊，北抵交趾，通邕州。自泉州至本国顺风舟行二十余程。其地东西七百里，南北三千里。国都号新州，有县镇之名，甃塼为城，护以石塔。王出入乘象，或乘软布兜，四人舁之。头戴金帽，身披璎珞。王每出朝坐，轮使女三十人持剑盾或捧槟榔从，官属谒见，膜拜一而止，白事毕，膜拜一而退。妇人拜揖与男子同。男女犯奸皆杀，盗有斩指断趾之刑。战则五人结甲，走则同甲皆坐以死。唐人被土人杀害，追杀偿死。国人好洁，日三五浴，以脑麝合香涂体，又以证香和焚薰衣。四时融暖，无寒暑候。每岁元日，牵象周行所居之地，然后驱逐出郭，谓之逐邪。四月有游船之戏，陈鱼而观之。定十一月望日为冬至。州县以土产物帛献于王。民间耕种率用两牛，五谷无麦，有秔栗麻豆。不产茶，亦不识酝酿之法，止饮椰子酒。菓实有莲、蔗、蕉、椰之属。土地所出，象牙、笺、沉、连香、黄蜡、乌𣗊木、白藤、吉贝、花布、丝绞布、白氎簟、孔雀、犀角、红鹦鹉等物。官监民入山斫香输官，谓之身丁香，如中国身丁盐税之类，纳足听民贸易。不以钱为货，惟博米酒及诸食物，以此充岁计。若民入山为虎所噬，或水行被鳄鱼之厄，其家指其状诣王，王命国师作法，诵呪书符，投民死所，虎、鳄即自投赴请命，杀之。若有欺诈诬害之讼，官不能明，令竞主同过鳄鱼潭，其负理者鱼即出食之；理直者虽过十余次，鳄自避去。买人为奴婢，每一男子鬻金三两，准香货酬之。商舶到其国，即差官折黑皮为策，书白字，抄物数，监盘上岸，十取其二，外听交易，如有隐瞒，籍没入官。番商兴贩用脑、麝、檀香、草席、凉伞、绢、扇、漆器、甆器、铅、锡、酒、糖等博易。旧州、乌丽、日丽、越里、微芮、宾瞳龙、乌马、拔弄、容蒲罗甘兀亮、宝毗齐皆其属国也。其国前代罕与中国通。周显德中，始遣使入贡。皇朝建隆、干德间，各贡方物。太平兴国六年，交趾黎桓上言，欲以其国俘九十三人献于京师，太宗令广州止其俘，存抚之。自是贡献不绝，辄以器币优赐，嘉其向慕圣化也。国南五七日程至真腊国。





宾瞳龙国


宾瞳龙国，地主手饰衣服与占城同。以葵盖屋，木作栅护。岁贡方物于占城。今罗汉中有宾头卢尊者，盖指此地言之，宾瞳笼音讹也，或云目连舍基尚存。雍熙四年同大食国来贡方物。





真腊国


真腊接占城之南，东至海，西至蒲甘，南至加罗希。自泉州舟行顺风月余日可到，其地约方七千余里，国都号禄兀。天气无寒。其王粧束大槩与占城同，出入仪从则过之，间乘辇，驾以两马，或用牛。其县镇亦与占城无异。官民悉编竹覆茅为屋，惟国王镌石为室。有靑石莲花池沼之胜，跨以金桥，约三十余丈。殿宇雄壮，侈丽特甚。王坐五香七宝床，施宝帐，以纹木为竿，象牙为壁。群臣入朝，先至阶下三稽首，升阶则跪，以两手抱膊，遶王环坐，议政事讫，跪伏而退。西南隅铜台上列铜塔二十有四，镇以八铜象，各重四千斤。战象几二十万，马多而小。奉佛谨严，一日用番女三百余人舞献佛饭，谓之阿南，即妓弟也。其俗淫，奸则不问，犯盗则有斩手、断足、烧火印胸之刑。其僧道呪法灵甚。僧衣黄者有室家，衣红者寺居，戒律精严。道士以木叶为衣，有神曰婆多利，祠祭甚谨。以右手为净，左手为秽。取杂肉羹与饭相和，用右手掬而食之。厥土沃壤，田无畛域，视力所及而耕种之。米谷廉平，每两乌铅可博米二㪷。土产象牙、暂速细香、粗熟香、黄蜡、翠毛〈此国最多〉、笃耨脑、笃耨瓢、番油、姜皮、金颜香、苏木、生丝、绵布等物。番商兴贩，用金银、甆器、假锦、凉伞、皮皷、酒、糖、醯醢之属博易。登流眉、波斯兰、罗斛、三泺、真里富、麻罗问、绿洋、呑里富、蒲甘、窊里、西棚、杜怀、浔番皆其属国也。本国旧与占城邻好，岁贡金两，因淳熙四年五月望日，占城主以舟师袭其国都，请和不许，杀之，遂为大讐，誓必复怨。庆元己未，大举入占城，俘其主，戮其臣仆，勦杀几无噍类。更立真腊人为主，占城今亦为真腊属国矣。唐武德中始通中国。国朝宣和二年，遣使入贡。其国南接三佛齐属国之加罗希。





登流眉国


登流眉国在真腊之西。地主椎髻簪花，肩红蔽白。朝日登塲，初无殿宇。饮食以葵叶为椀，不施匕筯，掬而食之。有山曰无弄，释迦涅槃示化铜像在焉。产白荳蔲、笺沉速香、黄蜡、紫矿之属。





蒲甘国


蒲甘国，官民皆撮髻于额，以色帛系之，但地主别以金冠。其国多马，不鞍而骑。其俗奉佛尤谨，僧皆衣黄。地主早朝，官僚各持花来献，僧作梵语祝寿，以花戴王首，余花归寺供佛。国有诸葛武侯庙。皇朝景德元年，遣使同三佛齐、大食国来贡，获预上元观灯。崇宁五年又入贡。





三佛齐国


三佛齐，间于真腊、阇婆之间，管州十有五。在泉之正南，冬月顺风月余方至凌牙门。经商三分之一始入其国。国人多姓蒲。累甓为城，周数十里。国王出入以乘船，身缠缦布，葢以绢伞，衞以金镖。其人民散居城外，或作牌水居，铺板覆茅。不输租赋。习水陆战，有所征伐，随时调发，立酋长率领，皆自备兵器糗粮，临敌敢死，伯于诸国。无缗钱，止凿白金贸易。四时之气，多热少寒。豢畜颇类中国。有花酒、椰子酒、槟榔蜜酒，皆非曲糵所酝，饮之亦醉。国中文字用番书。以其王指环为印，亦有中国文字，上章表则用焉。国法严，犯奸男女悉寘极刑。国王死，国人削发成服，其侍人各愿徇死，积薪烈焰跃入其中，名曰同生死。有佛名金银山，佛像以金铸。每国玉立，先铸金形以代其躯。用金为器皿，供奉甚严。其金像器皿各镌志示后人勿毁。国人如有病剧，以银如其身之重施国之穷乏者，示可缓死。俗号其王为龙精，不敢谷食。惟以沙糊食之，否则岁旱而谷贵。浴以蔷薇露，用水则有巨浸之患。有百宝金冠，重甚，每大朝会，惟王能冠之，他人莫胜也。传禅则集诸子以冠授之，能胜之者则嗣。旧传其国地面忽裂成穴，出牛数万，成群奔突入山，人竞取食之，后以竹木窒其穴，遂绝。土地所产：瑇瑁、脑子、沉速暂香、粗熟香、降真香、丁香、檀香、荳蔲，外有真珠、乳香、蔷薇水、栀子花、腽肭脐，没药、芦荟、阿魏、木香、苏合油、象牙、珊瑚树、猫儿睛、琥珀、蕃布、番劔等，皆大食诸蕃所产，萃于本国。番商兴贩用金、银、甆器、锦绫。缬绢、糖、铁、酒、米、干良姜、大黄、樟脑等物博易。其国在海中，扼诸番舟车往来之咽喉，古用铁䌇为限，以备他盗，操纵有机，若商舶至则纵之。比年宁谧，撤而不用，堆积水次，土人敬之如佛，舶至则祠焉，沃之以油则光焰如新，鳄鱼不敢逾为患。若商舶过不入，即出船合战，期以必死，故国之舟辐凑焉。蓬丰、登牙侬、凌牙斯加、吉兰丹、佛罗安、日罗亭、潜迈、拔沓、单马令、加罗希、巴林冯、新拖、监篦、蓝无里、细兰，皆其属国也。其国自唐天佑始通中国。皇朝建隆间凡三遣贡。淳化三年告为阇婆所侵，乞降诏谕本国，从之。咸平六年上言，本国建佛寺以祝圣寿，愿赐名及钟，上嘉其意，诏以「承天万寿」为，并以钟赐焉。至景德、祥符、天禧、元佑、元丰贡使络绎，辄优诏奖慰之。其国东接戎牙路。[1]





单马令国


单马令国，地主呼为相公。以木作栅为城，广六七尺，高二丈除，上堪征战。国人乘牛，打鬃跣足。屋舍官塲用木，民居用竹，障以叶，系以藤。土产黄蜡、降真香、速香、鸟𣗊木、脑子、象牙、犀角，番商用绢伞、雨伞、荷池缬绢、酒、米、盐、糖、甆器、盆钵、麤重等物，及用金银为盘盂博易。日啰亭、潜迈、拔沓、加啰希类此。本国以所得金银器，纠集日啰亭等国类聚献入三佛齐。





凌牙斯加国


凌牙斯加国，自单马令风帆六昼夜可到，亦有陆程。地主缠缦跣足，国人剪发，亦缠缦。地产象牙、犀角、速暂香、生香、脑子，番商兴贩用酒、米、荷池缬绢、甆器等为货，各先以此等物准金银，然后打博。如酒壹墱，准银一两，准金二钱；米二墱，准银一两，十墱准金一两之类。岁贡三佛齐国。





佛啰安国


佛啰安国，自凌牙斯加四日可到，亦可遵陆。其国有飞来佛二尊，一有六臂，一有四臂，贼舟欲入其境，必为风挽回，俗谓佛之灵也。佛殿以铜为瓦，饰之以金。每年以六月望日为佛生日，动乐铙钹，迎导甚都，番商亦预焉。土产速暂香、降真香、檀香、象牙等，番商以金、银、甆、铁、漆器、酒、米、糖、麦博易。岁贡三佛齐。其隣蓬丰、登牙侬、加、吉兰丹类此。





新拖国


新拖国有港，水深六丈，舟车出入，两岸皆民居。亦务耕种。架造屋宇，悉用木植，覆以椶榈皮，籍以木板，障以藤篾。男女裸体，以布缠腰，剪发仅留半寸。山产胡椒，粒小而重，胜于打板。地产东瓜、甘蔗、匏豆、茄菜。但地无正官。好行剽掠，番商罕至兴贩。





监篦国


监篦国，其国当路口，舶船多泊此。从三佛齐国风帆半月可到。旧属三佛齐，后因争战，遂自立为王。土产白锡、象牙、真珠。国人好弓箭，杀人多者带符标榜，互相夸诧。五日水路到蓝无里国。





蓝无里国、细兰国


蓝无里国


蓝无里国，土产苏木、象牙、白藤。国人好鬭，多用药箭。





细兰国


北风二十余日到南毗管下细兰国。自蓝无里风帆将至其国，必有电光闪烁，知是细兰也。其王黑身而逆毛，露顶不衣，止缠五色布，蹑金线红皮履，出骑象，或用软兜，日啖槟榔，炼真珠为灰。屋宇悉用猫儿睛及靑红宝珠、玛瑙、杂宝粧饰，仍用藉地以行。东西有二殿，各植金树，柯茎皆用金，花实幷叶则以猫儿睛、靑红宾珠等为之。其下置金椅，以琉璃为壁。王出朝，早升东殿，晩升西殿，坐处常有宝光，葢日影照射琉璃，与宝树相映，如霞光闪烁然。二人常捧金盘从，承王所啖槟榔滓。从人月输金一镒于官库，以所承槟椰滓内有梅花脑幷诸宝物也。王握宝珠，径五寸，火烧不煖，夜有光如炬，王日用以拭面，年九十余，颜如童。国人肌肤甚黑，以缦缠身，露顶跣足，以手掬饭，器皿用铜。有山名细轮叠，顶有巨人迹，长七尺余，其一在水内，去山三百余里。其山林木低昂，周环朝拱。产猫儿睛、红玻瓈、脑、靑红宝珠。地产白荳蔲、木兰皮、麤细香。番商转易用檀香、丁香、脑子、金银甆器、马、象、丝帛等为货。岁进贡于三佛齐。





阇婆国


阇婆国又名莆家龙，于泉州为丙巳方，率以冬月发船，葢藉北风之便，顺风昼夜月余可到。东至海，水势渐低，女人国在焉。愈东则尾闾之所泄，非复人世，泛海半月至昆仑国。南至海三日程，泛海五日至大食国。西至海四十五日程。北至海四日程。西北泛海十五日至渤泥国。又十日至三佛齐国，又七日至古逻国，又七日至柴历亭，抵交趾，达广州。国有寺二，一名圣佛，一名舍身。有山出鹦鹉，名鹦鹉山。其王椎髻，戴金铃，衣锦袍，蹑革履，坐方床。官吏日谒，三拜而退。出入乘象或腰舆，壮士五七百辈执兵以从。国人见王皆坐，俟其过乃起。以王子三人为副王。官有司马杰、落佶连，共治国事，如中国宰相，无月俸，随时量给土产诸物。次有文吏三百余员，分主城池帑廪及军卒。其领兵者岁给金二十两，胜兵三万，岁亦给金有差。土俗婚聘无媒妁，但纳黄金于女家以取之。不设刑禁，犯罪者随轻重出黄金以赎，惟寇盗则寘诸死。五月游船，十月游山，或跨山马，或乘软兜。乐有横笛鼓板，亦能舞。山中多猴，不畏人，呼以霄霄之声即出，投以果实，则有大猴先至，土人谓之猴王，先食毕，群猴食其余。国中有竹园，有鬭鸡鬭猪之戏。屋宇壮丽，饰以金碧。贾人至者，馆之宾舍。饮食丰洁。土人被发。其衣装缠胷，下至于膝。疾病不服药，但祷求神佛。民有名而无姓。尚气好鬭，与三佛齐国有讐，互相攻击。宋元嘉十二年尝通中国，后绝。皇朝淳化三年复修朝贡之礼。其地坦平，宜种植，产稻、蔴、粟、豆，无麦，耕田用牛。民输十一之租。煮海为盐。多鱼鼈、鸡鸭、山羊，兼椎马牛以食。果实有大瓜、椰子、蕉子、甘蔗、芋。出象牙、犀角、真珠、龙脑、瑇瑁、檀香、茴香、丁香、荳蔲、荜澄茄，降真香、花簟、番剑、胡椒、槟榔、硫黄、红花、苏木、白鹦鹉，亦务蚕织，有杂色绣丝、吉贝、绫布。地不产茶酒，出于椰子及虾猱丹树之中，此树华人未曾见，或以桄榔槟榔酿成，亦自清香。蔗糖其色红白，味极甘美。以铜、银、𨱎、锡杂铸为钱，钱六十准金一两，三十二准金半两。番商兴贩，用夹杂金银，及金银器皿、五色缬绢、皂绫、川芎、白芷、朱砂、绿矾、白矾、鹏砂、砒霜、漆器、铁鼎、靑白甆器交易。此番胡椒萃聚，商舶利倍蓰之获，往往冒禁，潜裁铜钱博换，朝廷屡行禁止兴贩，番商诡计，易其名曰苏吉丹。





苏吉丹


苏吉丹即阇婆之支国，西接新拖，东连打板，有山峻极，名保老岸，番舶未到，先见此山，顶耸五峰，时有云覆其上。其王以五色布缠头，跣足。路行蔽以凉伞，或皂或白，从者五百余人，各持鎗剑镖刀之属。头戴帽子，其状不一，有如虎头者，如鹿头者，又有如牛头、羊头、鸡头、象头、狮头、猴头者，旁插小旗，以五色缬绢为之。土人男剪发，女打鬃，皆裸体跣足，以布缠腰。民间贸易，用杂白银凿为币，状如骰子，上镂番官印记，六十四只准货金一两，每只博米三十升，或四十升至百升，其他贸易悉用是，名曰「阇婆金」，可见此国郞阇婆也。架造屋宇与新拖同。地多米谷，巨富之家，仓储万余硕。有树名波罗蜜，其实如东瓜，皮如栗壳，肉如柑瓣，味极甘美。亦有荔支、芭蕉、甘蔗，与中国同。荔支晒干可疗痢疾，蕉长一尺，蔗长一丈，此为异耳。蔗汁入药，酝酿成酒，胜如椰子。地之所产，大率与阇婆无异，胡椒最多，时和岁丰，货银二十五两，可博十包至二十包，每包五十升。设有凶歉寇扰，但易其半。采椒之人为辛气薰廹，多患头痛，饵川芎可愈。蛮妇搽抹，及妇人染指甲衣帛之属，多用朱砂。故番商兴贩，率以二物为货。厚遇商贾，无宿泊饮食之费。其地连百花园、麻东、打板、禧宁、戎牙路、东峙、打纲、黄麻驻、麻篱、牛论、丹戎武啰、底勿、平牙夷、勿奴孤，皆阇婆之属国也。打板国东连大阇婆，号戎牙路。〈或作重迦卢。〉居民架造屋宇，与中国同。其地平坦，有港通舟车往来。产靑盐、绵羊、鹦鹉之属。番官勇猛，与东边贼国为姻，彼以省亲为名，番舶多遭劫掠之患，甚至俘人以为奇货，每人换金二两或三两，以此商货遂绝。〈贼国丹戎布罗、琶离、孙他、故论是也。〉打纲、黄麻驻、麻篱、牛论、丹戎武啰、底勿、平牙夷、勿奴孤等国在海岛中，各有地主，用船往来。地罕耕种，国多老树，内产沙糊，状如麦面，土人用水为圆，大如绿荳，晒干入包，储蓄为粮。或用鱼及肉杂以为羹。多嗜甘蔗、芭蕉，捣蔗入药，酝酿为酒。又有尾巴树，剖其心，取其汁，亦可为酒。土人壮健凶恶，色黑而红，裸体文身，剪发跣足。饮食不用器皿，缄树叶以从事，食已则弃之。民间博易，止用沙糊，准以升㪷，不识书计。植木为棚，高二丈余，架屋其上，障葢与新拖同。土产檀香、丁香、荳蔲、花簟、番布、铁剑、器械等物。内麻篱、丹戎武罗尤广袤，多蓄兵马，稍知书计。土产降真、黄蜡、细香、瑇瑁等物，丹戎武啰亦有之。率不事生业，相尚出海，以舟刼掠，故番商罕至焉。





南毗国、故临国


南毗国在西南之极。自三佛齐便风月余可到，国都号蔑阿抹，唐语曰礼司。其主裸体跣足，缚头缠腰，皆用白布，或著白布窄袖杉，出则骑象，戴金帽，以真珠珍宝杂拖其上，臂系金缠，足圈金𨱈。仪仗有纛，用孔雀羽为饰，柄拖银朱，凡二十余人，左右翊衞，从以番妇，择貌壮奇伟者前后约五百余人，前者舞导，皆裸体跣足，止用布缠腰，后者骑马，无鞍，缠腰束发，以真珠为缨络，以真金为缠𨱈。用脑麝杂药涂体，蔽以孔雀毛伞，其余从行官属，以白番布为袋，坐其上，名曰布袋轿，以扛舁之。扛包以金银，在舞妇之前。国多沙地。王出，先差官一员及兵卒百余人持水洒地，以防飓风播扬。饮食精细，鼎以百计，日一易之。有官名翰林，供王饮食，视其食之多寡，每裁纳之，无使过度。或因而致疾，则尝粪之甘苦以疗治之。国人紫色，耳轮垂肩。习弓箭，善刀矟，喜战鬭。征伐皆乘象，临敌以彩缬缠头。事佛尤谨。地暖无寒，米、谷、麻、豆、麦、粟、芋、菜，食用皆足，价亦廉平。凿杂白银为钱，镂官印记，民用以贸易。土产真珠、诸色番布、兜罗锦。国有淡水江，乃诸流凑汇之处。江极广衰，傍有山突兀，常有星现其上，秀气钟结，产为小石如猫儿睛。其色明透，埋于山坎中，不时山水发，淜洪推流。官时差人乘小舸采取，国人珍之。故临、胡茶辣、甘琶逸、弼离沙、麻啰华、冯牙啰、麻哩抹、都奴何、哑哩喏、嗷啰啰哩皆其属国也。其国最远，番舶罕到。时罗巴、智力干父子，其种类也，今居泉之城南。土产之物，本国运至吉啰、达弄、三佛齐，用荷池缬绢、甆器、樟脑、大黄、黄连、丁香、脑子、檀香、荳蔲、沉香为货，商人就博易焉。故临国自南毗舟行，顺风五日可到，泉舶四十余日到蓝里住冬，至次年再发，一月始达。土俗大率与南毗无异。土产椰子、苏木，酒用蜜糖和椰子花汁酝成。好事弓箭，战鬭临敌以彩缬缠髻。交易用金银钱，以银钱十二准金钱之一。地暖无寒。每岁自三佛齐、监篦、吉陀等国发船，博易用货亦与南毗同。大食人多寓其国中。每浴毕，用郁金涂体，葢欲仿佛之金身。





胡茶辣国


胡茶辣国，管百余州，城有四重。国人白净，男女皆穴耳，坠重环，着窄衣，缠缦布，戴白煖耳，蹑红皮鞋。人禁荤食，有佛宇四千区，内约二万余妓，每日两次歌献佛饭及献花。献花用吉贝线缬缚为毬，日约用三百斤。有战象四百余只，兵马约十万。王出入乘象。顶戴冠。从者各乘马持剑。土产靑碇至多，紫鑛、苛子、诸色番布，每岁转运就大食货卖。





麻啰华国


麻啰华国，与胡茶辣连接。其国管六十余州，有陆路，衣服风俗与胡茶辣国同。产白布甚多，每岁约发牛二千余只𫘞布，就陆路往他国博易。





注辇国、鹏茄啰国、南尼华啰国


注辇国


注辇国，西天南印度也，东距海五里，西至西天竺千五百里，南至罗兰二千五百里，北至顿田三千里。自古不通商，水行至泉州约四十一万一千四百余里。欲往其国，当自故临易舟而行，或云蒲甘国亦可往。其国有城七重，高七尺，南北十二里，东西七里。每城相去百步，四城用砖，二城用土，最中城以木为之，皆植花菓杂木。第一第二城皆民居，环以小濠， 第三第四城侍郞居之，第五城王之四子居之，第六城为佛寺，百僧居之，第七城即王之所居。屋四百余区所，统有三十一部落。其西十二，曰只都尼、施亚卢尼、罗琶离鼈琶移、布林琶布尼、古檀布林蒲登、故里、婆〈（《宋史‧注辇传》作「娑」）〉轮岑、本蹄揭蹄、阎黎池离、那部尼、遮古林、亚里者林；其南八，日无雅加黎麻蓝、眉古黎苦低、舍里尼、密多罗摩、伽蓝蒲登、蒙伽林伽蓝、琶里琶离游、亚林池蒙伽蓝；其北十二，曰拨罗耶、无没离江、注林、加里蒙伽蓝、漆结麻蓝、握折蒙伽蓝、皮林伽蓝、蒲棱和蓝、堡琶来、田注离、卢娑〈（《宋史‧注辇传》作「婆」）〉啰、迷蒙伽蓝。民有罪，命侍郞一员处治之，轻者絷于木格，笞五七十至一百，重者即斩，或以象践杀之。其宴则王与四侍郞膜拜于阶，遂共作乐歌舞，不饮酒而食肉。俗衣布。亦有饼饵。掌馔执事用妓，近万余家，日轮三千辈祗役。其嫁娶先用金银指环，使媒妇至女家，后三日会男家亲族，约以田土、生畜、槟榔酒等，称其有无为礼；女家复以金银指环、越诺布及女所服锦衣遗壻。若男欲离女，则不敢取聘财，女欲却男，则倍偿之。其国赋税繁重，客旅罕到。舆西天诸国鬭战，官有战象六万，皆高七八尺，战时象背立屋，载勇士，远则用箭，近则用槊，战胜者象亦赐号，以旌其功。国人尚气轻生。或有当王前用短兵格鬭死而无悔。父子兄弟不同釜而爨，不共器而食，然甚重义。地产真珠、象牙、珊瑚、玻璃、槟榔、豆蔲、琉璃、色丝布、吉贝布。兽有山羊、黄牛。禽有山鸡、鹦鹉。果有余甘、藤萝、千年枣、椰子、甘罗、昆仑梅、波罗蜜之类。花有白茉莉、散丝、虵脐、佛桑、丽秋、靑黄碧婆罗、瑶莲、蝉紫、水蕉之类。五谷有绿黑豆、麦、稻。地宜竹。自昔未尝朝贡。大中祥符八年，其主遣使贡真珠等，译者导其言曰：「愿以表远人慕化之意。」诏合门祗侯史祐之馆伴宴，锡恩例同龟兹使。适値承天节，其使获预启圣院祝寿。至熙宁十年，又贡方物，神宗遣内侍劳问之。其余南尼华啰等国，不啻百余，悉冠以西天之名。又有所谓王舍城者，俗传自交趾之北至大理，大理西至王舍城不过四十程。按贾耽《皇华四达记》云，自安南通天竺，是有陆可通其国。然达么之来，浮海至番禺，岂陆程迂回，不如海道之迅便欤！





鹏茄啰国


西天鹏茄啰国，都号茶那咭，城围一百二十里。民物好胜，专事剽夺。以白砑螺壳磨治为钱。土产宝剑、兜罗绵等布。或谓佛教始于此，唐三藏玄奘取经曾到。





南尼华啰国


西天南尼华啰国，城有三重。人早晚浴以郁金涂体，效佛金色。多称婆罗门，以为佛真子孙。屋壁坐席，悉涂牛粪相尚，以此为洁，家置坛崇三尺，三级而升，每晨焚香献花，名为供佛。大食番至其国，则坐之门外，馆之别室，具供帐器皿。妇人犯奸辄杀之，官不问。土产上等木香、细白花蘂布。人多食酥酪饭豆菜，少食鱼肉。道通西域，西域忽有轻骑来劫，但闭门距之，数日乏粮自退。





大秦国


大秦国〈一名犁轩〉，西天诸国之都会，大食番商所萃之地也。其王号麻啰弗，理安都城，以帛织出金字缠头，所坐之物则织以丝罽。有城市里巷，王所居舍，以水精为柱，以石灰代瓦，多设帘帏，四围开七门，置守者各三十人。有他国进贡者，拜于堦戺之下，祝寿而退。其人长大美皙，颇类中国，故谓之大秦。有官曹簿领，而文字习胡。人皆髦头，而衣文绣，亦有白葢小车旌旗之属，及十里一亭，三十里一堠。地多狮子，遮害行旅，不百人持兵器偕行，易为所食。宫室下凿地道通礼拜堂一里许。王少出，惟诵经礼佛，遇七日即由地道往礼拜堂拜佛，从者五十余人。国人罕识王面。若出游则骑马，用伞，马之头顶皆饰以金玉珠宝。递年大食国王有号素丹者，遣人进贡。如国内有警，即令大食措置兵甲抚定。所食之物，多饭饼肉，不饮酒，用金银器以匙挑之，食已即以金盘贮水濯手。土产琉璃、珊瑚、生金、花锦、缦布、红玛瑙、真珠，又出骇鸡犀，骇鸡犀即通天犀也。汉延嘉初，其国主遣使自日南徼外来献犀、象、瑇瑁，始通中国，所供无他珍异，或疑使人隐之。晋太康中又来贡。或云其国西有弱水、流沙，近西王母，几于日所入也。接杜还《经行记》云：「拂桑国在苫国西，亦名大秦。其人颜色红白，男子悉著素衣，妇人皆服珠锦。好饮酒，尚干饼，多工巧，善织络。地方千里，胜兵万余，与大食相御。西海中有市，客主同和，我往则彼去，彼来则我归。卖者陈之于前，买者酬之于后，皆以其直置诸物旁，待领直然后收物，名曰《鬼市》。」





天竺国


天竺国隶大秦国，所立国主悉由大秦选择。俗皆辫发，垂下两鬓及顶，以帛缠头。所居以石灰代瓦，有城郭居民。王服锦罽，为螺髻于顶，余发剪之使短。晨出坐㲪皮，〈㲪乃兽名。〉用朱蜡饰之，画杂物于其上，群下皆礼拜祝寿。出则骑马，鞍辔皆以乌金银闹装，从者三百人，执矛剑之属。妃衣大袖镂金红衣，岁一出，多所赈施。国有圣水，能止风涛，番商用琉璃缾盛贮，猝遇海敭波，以水洒之则止。后魏宣武时，尝遣使献骏马，云其国出狮子、貂、豹、橐、犀、象、瑇瑁、金、铜、铁、铅、锡、金缕织成金罽、白叠、𣰅㲪，有石如云母而色紫，裂之则薄如蝉翼，积之则如纱，縠有金刚石，似紫石英，百炼不销，可以切玉，又有旃檀等香，甘蔗、石蜜诸果。岁与大秦、扶南贸易，以齿贝为货。俗工幻化。有弓箭甲矟飞梯地道及木牛流马之法，而怯于战鬭。善天文算历之术，皆学《悉昙章》书，〈以下阙七字。〉以贝多树叶为纸。唐贞观、天授中，尝遣使人贡。雍熙间有僧啰护哪航海而至，自言天竺国人，番商以其胡僧，竞持金缯珍宝以施，僧一不有，买隙地建佛刹于泉之城南，今宝林院是也。





大食国


大食在泉之西北，去泉州最远。番舶艰于直达，自泉发船四十余日，至蓝里博易住冬，次年再发，顺风六十余日方至其国。本国所产，多运载与三佛齐贸易，贾转贩以至中国。其国雄壮，其地广袤。民俗侈丽，甲于诸番，天气多寒，雪厚二三尺，故贵氊毯。国都号蜜徐篱，〈或作麻啰拔。〉据诸蕃冲要。王头缠织锦番布，朔望则戴八面纯金平顶冠，极天下珍宝，皆施其上。衣锦衣，系玉带，蹑间金履。其居以玛瑙为柱，以绿甘〈石之透明如水晶者。〉为壁，以水晶为瓦，以碌石为塼，以活石为灰。帷幕之属，悉用百花锦，其锦以真金线夹五色丝织成。台榻饰以珠宝。塔砌包以纯金。器皿鼎灶杂用金银，结真珠为帘。每出朝坐于帘后。官有丞相，披金甲，戴兜鍪，持宝剑，拥衞左右。余官曰太尉，各领兵马二万余人，马高七尺，用铁为鞋，士卒骁勇，武艺冠伦。街阔五丈余，就中凿二丈深四尺，以备骆𫘞马牛驮负物货，左右铺砌靑黑石板，尤极精致，以便来往。民居屋宇与中国同，但瓦则以薄石为之。民食专仰米谷，好嗜细面蒸羊，贫者食鱼菜菓实，皆甜无酸，取蒲萄汁为酒，或用糖煮香药为思酥酒，又用蜜和香药作眉思打华酒，其酒大煖。巨富之家博易金银以量为秤。市肆谊哗，金银绫锦之类种种萃聚。工匠技术咸精其能。王与官民皆事天，有佛名麻霞勿。七日一削发翦甲，岁首清斋念经一月，每日五次拜天。农民耕种无水旱之忧，有溪涧之水足以灌漑，其源不知从出，当农隙时，其水止平两岸，及农务将兴，渐渐泛溢，日增一日，差官一具视水候至广行劝集齐时，耕种足用之后，水退如初。国有大港，深二十余丈，东南濒海，支流达于诸路。港之两岸皆民居，日为墟市，舟车辐凑，麻、麦、粟、豆、糖、面、油、柴、鸡、羊、鹅、鸭、鱼、虾、枣圈、蒲萄、杂菓皆萃焉。土地所出，真珠、象牙、犀角、乳香、龙涎、木香、丁香、肉荳蔲、安息香、芦荟、没药、血碣、阿魏、腽肭脐、鹏砂、琉璃、玻瓈、砗磲、珊瑚树、猫儿睛、栀子花、蔷薇水、没石子、黄蜡、织金软锦、𫘞毛布、兜罗绵、异缎等。番商兴贩，系就三佛齐、佛啰安等国转易。麻啰抹、施曷、奴发、哑四包闲、啰施美、木俱兰、伽力吉、毗喏耶、伊禄、白达、思莲、白莲、积吉、甘眉、蒲花罗、层拔、弼琶啰、勿拔、瓮篱、记施、麻嘉、弼斯罗、吉甆尼、勿斯离皆其属国也。其国本波斯之别种。隋大业中有波斯之桀黠者，探穴得文石以为瑞，乃纠合其众，剽略资货，聚徒浸盛，遂自立为王，据有波斯国之西境。唐永徽以后，屡来朝贡。其王盆尼末换之前，谓之白衣大食。阿婆罗拔之后，谓之黑衣大食。皇朝干德四年，僧行勒游西域，因赐其王书，以招怀之。开宝元年，遣使来朝贡。四年，同占城、阇婆致礼物于江南李煜，煜不敢受，遣使上其状，因诏自今勿以为献。淳化四年，遣副使李亚勿来贡，引对于崇政殿，称其国与大秦国为邻，土出象牙、犀角。太宗问取犀象何法？对日：「象用象媒，诱至渐近，以大绳羁縻之耳；犀则使人升大树，操弓矢伺其至，射而杀之，其小者不用弓矢亦可捕获。」赐以袭衣冠带，仍赐黄金，准其所贡之直。雍熙三年，同宾瞳龙国来朝。咸平六年，又遣麻尼等贡真珠，乞不给回赐。真宗不欲违其意，竢其还，优加恩礼。景德元年，其使与三佛齐、蒲甘使同在京师，留上元观灯，皆赐钱纵饮。四年，偕占城来贡，优加馆饩，许览寺观苑囿。大中祥符车驾东封，其主陁婆离上言，愿执方物赴泰山，从之。四年祀汾阴，又来。诏令陪位。旧传广州言大食国人无西忽卢华，百三十岁，耳有重轮，貌甚伟异，自言远慕皇化，附古逻国舶船而来，诏赐锦袍银带，加束帛。元祐、开禧间各遣使人贡。有番商曰施那帏，大食人也。𫏋寓泉南，轻财乐施，有西土气习，作丛冢于城外之东南隅，以掩胡贾之遗骸。提舶林之奇记其实。





麻嘉国


麻嘉国自麻啰拔国西去，陆行八十余程方到。乃佛麻霞勿所生之处，佛居用五色玉甃成。每岁遇佛忌辰，大食诺国皆至瞻礼，争持金银珍宝以施，仍用锦绮覆其居。后有佛墓，画夜常有霞光，人莫能近，过则合眼。若人临命终时，摸取墓上土涂胷，云可乘佛力超生。





层拔国


层拔国在胡茶辣国南海岛中，西接大山。其人民皆大食种落，遵大食教度。缠靑番布，蹑红皮鞋。日食饭面、烧饼、羊肉。乡村山林多障岫层叠，地气暖无寒。产象牙、生金、龙涎、黄檀香。每岁胡茶辣国及大食边海等处发船贩易，以白布、甆器、赤铜、红吉贝为货。





弼琶啰国


弼琶啰国，有四州，余皆村落，各以豪强相尚。事天不事佛。土多骆𫘞、绵羊，以骆𫘞肉幷乳及烧饼为常馔。产龙涎，大象牙及大犀角，象牙有重百余斤，犀角重十余斤。亦多木香、苏合香油、没药，瑇瑁至厚。他国悉就贩焉。又产物名骆𫘞鹤，身项长六七尺，有翼能飞，但不甚高。兽名徂蜡，状如骆𫘞，而大如牛，色黄，前脚高五尺，后低三尺，头高向上，皮厚一寸。又有骡子，红、白、黑三色相间，纹如经带，皆山野之兽，往往骆𫘞之别种也。国人好猎，时以药箭取之。





勿拔国


勿拔国，边海有陆道可到大食。王紫棠色，缠头衣杉，遵大食教度为事。





中理国


中理国人露头跣足，缠布不敢着杉，惟宰相及王之左右乃着杉缠头以别。王居用砖甓甃砌，民屋用葵茆苫盖。日食烧面饼、羊乳、骆𫘞乳，牛羊骆𫘞甚多，大食惟此。国出乳香。人多妖术，能变身作禽兽或水族形，惊眩愚俗，番舶转贩，或有怨隙，作法咀之，其船进退不可知，与劝解方为释放，其国禁之甚严。每岁有飞禽泊郊外，不计其数，日出则绝不见其影，国人张罗取食之，其味极佳。惟暮春有之，交夏而绝，至来岁复然。国人死，棺殓毕欲殡，凡远近亲戚慰问，各舞劔而入，噉问孝主死故。若人杀死，我等当刃杀之报仇。孝主答以非人杀之，自系天命，乃投劔恸哭。每岁常有大鱼死，飘近岸，身长十余丈，径高二丈余，国人不食其肉，唯刳取脑髓及眼睛为油，多者至三百余墱，和灰修舶船，或用点灯，民之贫者取其肋骨作屋桁，脊骨作门扇，截其骨节为臼。国有山与弼琶啰国隔界，周围四千里，大半无人烟。山出血碣、芦荟，水出瑇瑁、龙涎，其龙涎不知所出，忽见成块，或三五斤，或十斤，飘泊岸下，土人竞分之，或船在海中蓦见探得。





瓮蛮国


瓮蛮国人物如勿拔国。地主缠头，缴缦不衣，跣足；奴仆则露首跣足，缴缦蔽体。食烧面饼、羊肉、幷乳鱼菜。土产千年枣甚多，沿海出真珠，山畜牧马，极蕃庶。他国贸贩，惟买马与真珠及千年枣，用丁香、荳蔲、脑子等为货。





记施国


记施国在海屿中，望见大食，半日可到，管州不多。王出入骑马，张皂伞，从者百余人。国人白净，身长八尺，披发打缠，缠长八尺，半缠于头，半垂于背，衣番杉，缴缦布，蹑红皮鞋。用金银钱。食面饼、羊、鱼、千年枣，不食米饭。土产真珠、好马。大食岁遣骆驼负蔷薇水、栀子花、水银、白铜、生银、朱砂、紫草、细布等下船，至本国，贩于他国。





白达国


白达国系大食诸国之一都会。自麻啰拔国约陆行一百三十余程，过五十余州乃到。国极强大，军马器甲甚盛。王乃佛麻霞勿直下子孙，相袭传位，至今二十九代，经六七百年。大食诸国或用兵相侵，皆不敢犯其境。王出张皂葢，金柄，其顶有玉师子，背负一大金月，闪耀如星，虽远可见。城市衢陌民居豪侈。多宝物珍段。少米鱼菜，人食饼肉酥貉。产金银、碾花上等琉璃、白越诺布、苏合油。国人相尚以好雪布缠头及为衣服。七日一次削发剪爪甲。一日五次礼拜天。遵大食教度，以佛之子孙，故诸国归敬焉。





弼斯啰国


弼斯啰国地主出入，骑从千余人，尽带铁甲，将官带连环锁子甲。听白达节制。人食烧面饼羊肉。天时寒暑稍正，但无朔望。产骆𫘞、绵羊、千年枣。每岁记施、瓮蛮国常至其国般贩。





吉慈尼国


吉慈尼国自麻啰拔国约一百二十程可到，地近西北，极寒，冬雪至春不消。国有大山围遶，凿山为城，方二百余里，外环以水。有礼拜堂二百余，官民皆赴堂礼拜，谓之厨〈或作除。〉幭，民多豪富，居楼阁，至有五七层者。多畜牧𫘞马。人食饼肉乳酪，少鱼米，或欲饮饭，以牛湩拌水饮之。王手臂过膝。有战马百匹，各高六尺余。骡数十匹，亦高三尺。出则更迭乘之，所射弓数石，五七人力不能挽。马上使铁锤，重五十余斤。大食及西天诸国皆畏焉。土产金银、越诺布、金丝锦、五色𫘞毛段、碾花琉璃、苏合油、无名异、摩娑石。





勿厮离国


勿厮离国，其地多石山，秋露沆瀣，日晒即凝，状如糖霜，采而食之，清凉甘腴，葢真甘露也。山有天生树，一岁生栗，名蒲芦，次岁生没石子。地产火浣布、珊瑚。





芦眉国


芦眉国，自麻啰拔西陆行三百余程始到，亦名眉路骨国。其城屈曲七重，用黑光大石甃就，每城相去千步。有番塔三百除，内一塔高八十丈，容四马并驱而上，内有三百六十房。人皆缠头塌顶，以色毛段为衣。以肉面为食，以金银为钱。有四万户织锦为业。地产绞绡、金字越诺布、间金间丝织锦绮、摩娑石、无名异、蔷薇水、栀子花、苏合油、鹏砂、及上等碾花琉璃。人家好畜𫘞马犬。





木兰皮国


木兰皮国。大食国西有巨海，海之西有国不可胜数。大食巨舰所可至者，木兰皮国尔。自大食之陁盘地国发舟，正西涉海百余日方至其国。一舟可容数千人，舟中有酒食肆机杼之属，言舟之大者莫木兰皮若也。国之所产极异，麦粒长三寸，瓜围六尺，可食二三十人，榴重五斤，桃重二斤，香圆重二十余斤，莴苣菜每茎可重十余斤，其叶长三四尺。米麦开地窖藏之，数十年不坏。产胡羊，高数尺，尾大如扇，春剖腹取脂数十斤，再缝合而活，不取则发臕胀死。陆行二百程，日晷长三时，秋月西风忽起，人兽速就水饮乃生，稍迟则渴死。





勿斯里国


勿斯里国，属白达国节制。国王白皙，打缠头，着番杉，穿皂靴。出人乘马，前有看马三百匹，鞍辔尽饰以金宝，有虎十头，縻以铁索，伏虎者百人，弄铁索者五十人，持擂棒者一百人，臂鹰者三十人，又千骑围护，有亲奴三百，各带甲持劔，二人持御器械导王前，其后有百骑鸣鼓，仪从甚都。国人惟食饼肉，不食饭。其国多旱，管下一十六州，周回六十余程，有雨则人民耕种反为之漂坏。有江水极清甘，莫知水源所出，岁旱诸国江水皆消减，惟此水如常，田畴充足，农民借以耕种，岁率如此。人至有七八十岁不识雨者。旧传蒲啰牛第三代孙名十宿，曾据此国，为其无雨。恐有旱干之患，遂于近江择地置三百六十乡村，村皆种麦，递年供国人日食，每村供一日，三百六十村可足一年之食。又有州名憩野，傍近此江。两年或三年必有一老人自江水中出，头发黑短，须鬓皓白，坐于水中石上，惟现半身，掬水洗面、剔甲，国人见之，知其为异，近前拜问今岁人民吉凶。如其人不语若笑，则其年丰稔，民无扎瘥；若蹙额，则是年或次年必有凶歉疾疫，坐良久复没不见。江中有水骆𫘞、水马，时登岸啮草，见人则没入水。





遏根陀国


遏根陀国，勿斯里之属也。相传古人异人徂葛尼，于濒海建大塔，下凿地为两屋，塼结甚密，一窖粮食，一储器械，塔高二百丈，可通四马齐驱而上，至三分之二，塔心开大井，结渠透大江以防他国兵侵，则举国据塔以拒敌，上下可容二万人，内居守而外出战。其顶上有镜极大，他国或有兵船侵犯，镜先照见，即预备守御之计。近年为外国人投塔下。执役扫洒数年，人不疑之，忽一日得便，盗镜抛沉海中而去。





海上杂国


晏陀蛮国


晏陀蛮国，自蓝无里去细兰国，如风不顺，飘至一所，地名晏陀蛮，海中有一大屿，内有二山，一大一小，其小山全无人烟，其大山周围七十里，山中之人，身如黑漆，能生食人，船人不敢舣岸。山内无寸铁，皆以砗磲、蚌壳磨铦为刃。上有圣迹浑金床，承一死人，经代不朽，常有巨蛇衞护，蛇身毛长二尺，人不敢近。有井，每岁两次水溢流入于海，所过砂石，经此水浸皆成金。阖山人常祭此井，如铜铅铁锡用火烧红，取此水沃之辄变成金。旧传曾有商舶坏船，人扶竹木，随流飘至此山，知有圣水，潜以竹筒盛满，乘木筏随浪飘漾至南毗国，以水献南毗国王，试之果验，南毗王遂兴兵谋奄有其山，船未至间，遭恶风飘回，船人漂至山，尽为山蛮所食，葢此山有金床异人，密有神护，不令人近也。





昆仑层期国


昆仑层期国，在西南海上，连接大海岛，常有大鹏飞蔽日移晷。有野骆𫘞，大鹏遇则呑之。或拾鹏翅，截其管，可作水桶。土产大象牙、犀角。西有海岛，多野人，身如黑漆，虬发，诱以食而擒之，转卖与大食国为奴，获价甚厚，托以管钥，谓其无亲属之恋也。





沙华公国


沙华公国，其人多出大海劫夺，得人缚而卖之阇婆。又东南有野岛，蛮贼居之，号麻啰奴，商船飘至其国，群起擒人，以巨竹夹烧而食之。其贼首钻齿，皆以黄金装饰。取人脑盖为饮食器。其岛愈深，其贼愈甚。





女人国


又东南有女人国，水常东流，数年水一泛涨，或流出莲肉，长尺余，桃核长二尺，人得之，则以献于女王。昔常有舶舟，飘落其国，群女携以归，数日，无不死，有一智者，夜盗船亡命，得去，遂传其事。其国女人遇南风盛发，裸而感风，即生女也。西海亦有女国，其地五男三女，以女为国王，妇人为吏职，男子为军士。女子贵，则多有侍男，男子不得有侍女。生子从母姓。气候多寒，以射猎为业。出与大秦、天竺博易，其利数倍。





波斯国


波斯国，在西南海上，其人肌理甚黑，鬓发皆虬，以靑花布缠身，以两金串钤手。无城郭。其王早朝以虎皮蒙杌叠足坐，群下膜拜而退。出则乘软兠或骑象，从者百余人，执剑呵护。食饼、肉、饭，盛以甆器，掬而啗之。





茶弼沙国


茶弼沙国，城方一千余里。王著战袍，缚金带，顶金冠，穿皂靴，妇人著真珠杉。土产金宝极多。人民住屋有七层，每一层乃一家。其国光明，系太阳没入之地，至晚日入，其声极震，洪于雷霆，每于城门用千人吹角呜锣击鼓，杂混日声，不然则孕妇及小儿闻日声惊死。





斯加里野国


斯加里野国，近芦眉国界，海屿濶一千里，衣服风俗语音与芦眉同。本国有山穴至深，四季出火，远望则朝烟暮火，近观则火势烈甚，国人相与杠舁大石，重五百斤或一千斤抛掷穴中，须臾爆出，碎如浮石。每五年一次，火从石出流转至海边复回，所过林木，皆不燃烧，遇石则焚𦶟如灰。





默伽猎国


默伽猎国，王逐日诵经拜天，打缠头，着毛段番衫，穿红皮鞋。教度与大食国一同。王每出入乘马，以大食佛经用一函乘在骆𫘞背前行。管下五百余州，各有城市。有兵百万，出入皆乘马。人民食饼肉，有麦无米，牛羊骆𫘞菓实之属甚多。海水深二十丈，产珊瑚树。





渤泥国


渤泥在泉之东南，去阇婆四十五日程，去三佛齐四十日程，去占城与麻逸各三十日程，皆以顺风为则。其国以板为城，城中居民万余人，所统十四州。王居覆以贝多叶，民舍覆以草。王之服色，略做中国，若裸体跣足，则臂佩金圈，手带金练，以布缠身。坐绳床。出则施大布单坐其上，众舁之，名曰「软囊」，从者五百余人，前持刀劔器槭，后捧金盘，贮香脑槟榔等从。以战船百余只为衞，战鬭则持刀披甲，甲以铜铸，状若大筒，穿之于身，护其腹背。器皿多用金。地无麦，有麻、稻，以沙糊为粮。〈沙糊详见黄麻驻。〉又有羊及鸡鱼。无丝蚕，用吉贝花织成布。有尾巴树、加蒙树、椰子树，以树心取汁为酒。富室之妇女，皆以花锦销金色帛缠腰，婚聘先以酒，槟榔次之，指环又次之，然后以吉贝布，或量出金银成礼。丧葬有棺歛，以竹为轝，载弃山中，二月始耕则祀之，凡七年则不复祀矣。以十二月七日为岁节。地多热。国人宴会，鸣鼓吹笛击钵歌舞为乐。无器皿，以竹编贝多叶为器，食毕则弃之。其国邻于底门国。有药树，取其根煎为膏服之，仍涂其体，兵刃所伤皆不死。土地所出，梅花脑、速脑、金脚脑、米脑、黄蜡、降真香、瑇瑁。番商兴贩，用货金、货银、假锦、建阳锦、五色绢、五色茸、琉璃珠、琉璃瓶子、白锡、乌铅、网坠、牙臂环、臙脂、漆椀楪、靑甆器等博易。番舶抵岸三日，其王与眷属率大人〈王之左右，号曰大人。〉到船问劳，船人用锦藉跳板迎肃，欸以酒醴，用金银器皿禒席凉伞等分献有差。既泊舟登岸，皆未及博易之事，商贾日以中国饮食献其王，故舟往佛泥，必挟善庖者一二辈倶。朔望并讲贺礼，几月余，方请其王与大人论定物价。价定，然后鸣鼓以召远近之人，听其贸易。价未定而私贸易者罚。俗重商贾。有罪抵死者罸而不杀。船回日，其王亦酾酒椎牛祖席，酢以脑子、番布等。称其所施，舶舟虽贸易迄事，必候六月望日排辨佛节然后出港，否则有风涛之厄。佛无他像，茅舍数层，规制如塔，下置小龛，罩珠二颗，是谓圣佛。土人云：「二珠其初犹小，今渐大如拇指矣。」遇佛节，其王亲供花菓者三日，国中男女皆至。太平兴国二年，遣使蒲亚利等贡脑子、瑇瑁、象牙、檀香。其表缄封数重，纸类木皮而薄，莹滑，色微绿，长数尺，博寸余，卷之仅可盈握。其字细小，横读之，译以华言云：「渤泥国王向打稽首拜，皇命万岁万岁万万岁。」又言：「每年修贡，易飘泊占城，乞诏占城今后勿留。」馆其使于礼宾院，优遣之。元丰五年又遣使来贡。西龙官、什庙、日丽、胡芦蔓头、苏勿里、马胆逾马喀居海岛中，用小船来往，服色饮食与渤泥同。出生香、降真香、黄蜡、瑇瑁。商人以白甆器、酒、米、粗盐、白绢、货金易之。





麻逸国


麻逸国，在渤泥之北，团聚千余家，夹溪而居。土人披布如被，或腰布蔽体。有铜佛像，散布草野，不知所自。盗少。至其境，商舶入港，驻于官场前，官场者，其国阛阓之所也，登舟与之杂处。酋长日用白伞，故商人必赉以为赆。交易之例，蛮贾丛至，随𤿤篱搬取物货而去，初若不可晓，徐辨认搬货之人，亦无遗失。蛮贾迺以其货转入他岛屿贸易，率至八九月始归，以其所得准偿舶商，亦有过期不归者。故贩麻逸舶囘最晚。三屿、白蒲延、蒲里噜、里银、东流新、里汉等，皆其属也。土产黄蜡、吉贝、真珠、瑇瑁、药槟榔、于达布。商人用甆器、货金、铁鼎、鸟铅、五色瑠璃珠、铁针等博易。





三屿、蒲哩噜


三屿乃麻逸之属，曰加麻延、巴姥酉、巴吉弄，各有种落，散居岛屿，舶舟至则出而贸易，总谓之三屿。其风俗大略与麻逸同。每聚落各约千余家，地多崇冈叠嶂，峭拔如壁，凭高依险，编茅为屋。山无水源，妇女以首絫擎二三瓮，取水于溪，登陟如履平地。穷谷别有种落，号海胆，人形而小，眼圆而黄，虬发露齿，巢于木顚，或三五为群，跧伏榛莽，以暗箭射，人多罹其害。投以甆椀，则俯拾忻然跳呼而去。番商每抵一聚落，未敢登岸，先驻舟中流，鸣鼓以招之，蛮贾争棹小舟，持吉贝、黄蜡、番布、椰子簟等至与贸易。如议之价未决，必贾豪自至说谕，餽以绢伞甆器籐笼，仍留一二辈为质，然后登岸互市，交易毕，则返其质，停舟不过三四日，又转而之他。诸蛮之居环绕三屿，不相统属。其山倚东北隅，南风时至，激水冲山，波涛迅驶，不可泊舟，故贩三屿者率四五月间即理归棹。博易用甆器、皂绫、缬绢、五色烧珠、铅网坠、白锡为货。蒲哩噜与三屿联属，聚落差盛，人多猛悍，好攻刼。海多卤股之石，搓牙如枯木芒刃，铦于剑戟，舟过其侧，预曲折以避之。产靑琅玕、珊瑚树，然绝难得。风俗博易，与三屿同。





流求国


流求国当泉州之东，舟行约五六日程。王姓欢斯，土人呼为「可老」，王所居曰波罗檀洞。堑栅三重，环以流水，植棘为藩，殿宇多雕刻禽兽。男女皆以白纻绳缠发，从头后盘绕，及以杂纻杂毛为衣，制裁不一。织藤为笠，饰以羽毛。兵有刀矟弓箭剑鼓之属，编熊豹皮为甲。所乘之车刻兽为像，导从仅数十人。无赋敛，有事则均税。不知节朔，眎月盈亏以纪时。父子同床而寝。曝海水为盐，酿米曲为酒。遇异味先进尊者。肉有熊罴豺狼，尤多猪鸡，无牛羊驴马。厥土沃壤，先用火烧，然后引水灌注，持锸仅数寸而垦之。无他奇货，尤好剽掠，故商贾不通。土人间以所产黄蜡、土金、牦尾、豹脯，往售于三屿。旁有毗舍耶、谈马颜等国。





毗舍耶


毗舍耶语言不通，商贩不及，袒裸盱睢，殆畜类也。泉有海岛曰彭湖，隶晋江县，与其国密迩，烟火相望，时至寇掠，其来不测，多罹生噉之害，居民苦之。淳熙间，国之酋豪常率数百辈猝至泉之水澳、围头等村，恣行凶暴，戕人无数，淫其妇女，已而杀之。喜铁器及匙筯。人闭户则免，但刓其门圈而去。掷以匙筯、则俯拾之，可缓数步。官军擒捕，见铁骑则竞刓其甲，骈首就戮，而不知悔，临敌用标鎗，系绳十余丈为操纵，葢爱其铁不忍弃也。不驾舟楫，惟以竹筏从事，可折叠如屏风，急则群升之泅水而遁。





新罗国


新罗国，弁韩遗种也。其国与泉之海门对峙。俗忌阴阳家子午之说，故兴贩必先至四明，而后再发，或曰泉之水势渐低，故必经由四明。有大族曰金氏、朴氏。唐武德中封真金为乐浪郡王，其后常为君长。开耀中遣使乞唐礼及他文，从之。屋宇器用服饰官属略倣中国。其治峻法以绳下，故少犯，道不拾遗。婚娶不用币。人知书喜学，厮役之家亦相矜勉。里有庠，扁日局堂，处子弟之未婚者习书射于其中，三岁一试，举人有进士筭学诸科，故号君子国。地宜粳稻，有橐𫘞水牛，不用钱，第以米博易。民家器皿悉铜为之。乐有二品，曰库乐，曰乡乐。开元中尝遣邢璹为吊使。五代同光、长兴中，各遣使修朝贡礼。皇朝建隆二年遣使来贡。兴国二年又贡。其国信阴阳鬼神之事，多拘忌。中国使至，必涓吉而后具礼受诏，每受诏亦为谢表，粗有文采。地出人参、水银、麝香、松子、榛子、石决明、松塔子、防风、白附子、茯苓、大小布、毛施布、铜磬、瓷器、草席、鼠毛笔等。商舶用五色缬绢及建本文字博易。





倭国


倭国在泉之东北，今号日本国。以其国近日出，故名。或曰恶旧名改之。国方数千里，西南至海，东北限以大山，山外即毛人国，凡五畿、七道、三岛，三千七百七十二乡，四百一十四驿，八十八万三千余丁。地多山林，无良田，嗜海错。俗多文身，自谓泰伯之后。又言上古使至中国，皆自称大夫。昔夏少康之子封于会稽，断发文身，以避蛟龙之害。今倭人沉没取鱼，亦文身以厌水族。计其道里，在会稽之正东，寒暑大类中国。王以王为姓，历七十余世不易，文武皆世官。男子衣横幅，结束相连，不施缝缀，妇人衣如单被，穿其中以贯头，一衣率用二三缣，皆被发跣足。亦有中国典籍，如《五经》、《白乐天文集》之类，皆自中国得之。土宜五谷而少麦。交易用铜钱，以乾元大宝为文。有水牛、驴、羊、犀、象之属。亦有金银细绢花布。多产杉木、罗木，长至十四五丈，径四尺余，土人解为枋板，以巨舰搬运至吾泉贸易，泉人罕至其国。乐有中国、高丽二部。刀楯弓矢以铁为镞，挽射矢不能远，诘其故，以其国中不习战鬭。有屋字，父母兄弟卧息异处，饮食用俎豆，嫁娶不持钱帛。死有棺无椁，封土为冢，初丧哭拉不食肉，已葬举家入水洁浴，以祓不祥。举大事则灼骨以占吉凶。不知正岁四时，但计秋收之时以为年纪。人多寿率八九十岁，妇女不淫不妬。无争讼，或罹于罪，重者族灭，轻者没其妻孥。以金银为贡赋，即其地之陆奥州及别岛所产也。其国自后汉尝通中国，历魏晋宋隋唐，并遣使修朝贡，国朝雍熙元年，国僧奝然与其徒五六人浮海至，以铜器十余事献，极精致。太宗召见，馆于太平兴国寺，赐紫衣方袍，抚之甚厚。闻其王一姓传继，臣下皆世官，因叹息谓宰臣宋琪、李昉日：「此岛夷尔，乃世祚遐久，其臣亦继袭不绝，此古之道也。」夫以一岛夷而动太宗之叹息，岂泰伯用夏变夷之遗风犹有存者欤！





本作品在全世界都属于公有领域，因为作者逝世已经超过100年，并且于1929年1月1日之前出版。





↑ 或作重迦卢。





About this digital edition


This e-book comes from the online library Wikisource[1]. This multilingual digital library, built by volunteers, is committed to developing a free accessible collection of publications of every kind: novels, poems, magazines, letters...

We distribute our books for free, starting from works not copyrighted or published under a free license. You are free to use our e-books for any purpose (including commercial exploitation), under the terms of the Creative Commons Attribution-ShareAlike 3.0 Unported[2] license or, at your choice, those of the GNU FDL[3].

Wikisource is constantly looking for new members. During the realization of this book, it's possible that we made some errors. You can report them at this page[4].

The following users contributed to this book:

Tomchiukc

SamCX

Blahhmosh

Rocket000

Jdx

Boris23

KABALINI

Bromskloss

Tene~commonswiki

AzaToth

Bender235

PatríciaR

Dbenbenn





* * *



↑ https://wikisource.org

↑ https://www.creativecommons.org/licenses/by-sa/3.0

↑ https://www.gnu.org/copyleft/fdl.html

↑ https://wikisource.org/wiki/Wikisource:Scriptorium





